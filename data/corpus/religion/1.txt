
ම්බුදු හිමි දෙසා වදාළ නිර්මල බුදු දහම දෙලොව වැඩ පිණිස ය. බුදුහිමිගේ ඔවදන් අනුව යමින් මහ සඟරුවන එම දහම ලෝ දන හිත සුව පිණිස වදාරති. එවන් බුද්ධ පුත්‍රයකුගේ දෙසුම් බොදුනුවනගේ පරම සැපය වූ නිර්වාණාවබෝධය පිණිස ඉවහල් වේ යැයි අරමුණින් මේ ලිපි මාලාව අද සිට සෑම සඳුදාවකම පළවේ.

ඔබ අහලා තිබෙනවා දිව්‍ය ලෝකය ගැන. දිව්‍ය ලෝකය කියූ පමණින් අපේ මනසට එන්නෙ දෙවියො, දිව්‍යාංගනාවන්. ඔබ දන්නවද ලොව්තුරා බුදුරජාණන් වහන්සේ දේශනා කරල තිබෙනවා මේ කියන දිව්‍ය තලවල දිව්‍ය සත්වයින් ජීවත්වන බව. මේ දිව්‍ය සත්වයින්ට දෙවියො, දිව්‍යාංගනාව කියන තැනට යන්න බැහැ. දිව්‍ය සත්වයින් වෙලා තමයි ඔවුන් දිව්‍ය ලෝකයේ උපත ලබන්නෙ.

ස්වාමීන් වහන්සේ කෙනෙක් සමාධියෙන් අරමුණු කර බලනකොට උන්වහන්සේට පෙනෙනවලු දිව්‍ය අජානීය අශ්වයින්, දිව්‍ය ඇතුන්, දිව්‍ය හාවුන්, දිව්‍ය මොනරුන් වැනි දිව්‍ය ලෝකයේ ජීවත්වන්නා වූ සත්ත්වයින්. මෙහෙම සමාධිය අරමුණු කරගෙන බලන විට උන්වහන්සේට අරමුණු වෙනවා දිව්‍ය අජානීය අශ්වයෙක්. ඒ අශ්වයා අඩි හතක් පමණ උසයි. සාමාන්‍යයෙන් මනුෂ්‍ය ලෝකයේ අශ්වයෙක් නම් කළු, දුඹුරු, සුදු වගේ පාටක් ගන්නවා. එහෙත් මේ ස්වාමීන් වහන්සේට අරමුණු වන අශ්වයා මොනරාගේ සිරුරේ තිබෙන්නා වූ විචිත්‍ර වර්ණයට සමාන වර්ණයන්ගෙන් සමන්විත අශ්වයෙක්. මේ අශ්වයාගේ පෙර ආත්ම භවය අරමුණු කරගත් ස්වාමීන් වහන්සේට දැකගන්නට ලැබෙනවා පෙර ආත්ම භවයේදී මේ අශ්වයා ස්වාමීන් වහන්සේ නමක් බව. මේ අශ්වයා ස්වාමීන් වහන්සේ නමක් හැටියට උත්පත්තිය ලබපු ආත්මයේ පින්කම් සිදුකළා.

ඒ නිසා උන්වහන්සේ දිව්‍ය ලෝකයේ දිව්‍ය සත්වයකු ලෙස උපත ලැබුවා. උන්වහන්සේට දෙවියො, දිව්‍යාංගනාව යන තැනට යන්නට නොලැබුණේ උන්වහන්සේගේ ශීලයෙහි විවිධ දුර්වලකම් තිබුණ නිසා බව සිත සමාධියෙන් අරමුණු කර බලන ස්වාමීන් වහන්සේට දැකගන්නට ලැබුණා. මේ කියන අශ්වයා පෙර ආත්ම භවයේදී ස්වාමීන් වහන්සේ නමක් හැටියට සිදුකළා වූ පින්කම් නිසා ආයුෂ, වර්ණය, සැපය, බලය සහිතව දිව්‍යලෝකයේ උපත ලැබූ නිසා මේ අශ්වයාට කිසියම් වූ තෘප්තියක්, ආහාරයක් ලබන්න ඕන නම් දිව්‍ය ඕජාව තුළින් එය ඔහුට ලැබෙනවා. ඔහුට ඒ පින් සියල්ල තිබෙනවා. නමුත් මේ අශ්වයා පෙර ආත්මභවයේදී ස්වාමීන් වහන්සේ නමක් ලෙස කල් ගෙවද්දී ශීලයෙහි දුර්වලකම් සහිත වූ නිසා දෙවියො, දිව්‍යාංගනාව කියන තත්ත්වයට පත්වන්නට හැකියාවක් ලැබුණෙ නැහැ.

ඔබත් හොඳින් මතක තබාගන්න.... ඔබ පින්කම් සිදුකරද්දී පින් සිතිවිලි ලෙස අකුසල කර්මයන් ඔබේ සිතට ඇතුළුවන්නට පුළුවන්. පින්කම තුළ දුගතිය සැඟවිලා තිබෙන්නට පුළුවන්. අපේ රට තුළත් පොහොය කාලයක නොයෙකුත් ආකාරයේ පින්කම් සිදුවනවා. එහෙත් මේ පින්කම් සිදුකරන පුද්ගලයන්ගේ සිත් තුළට නොදැනුවත්වම අකුසලයක් ඇතුළු වන්නට පුළුවන්. එයට ඕනෑ තරම් උදාහරණ ඔබ දන්නවා. ඒ නිසා තමයි දහවල් කාලයේ දන්සැල්, බෝධි පූ‍ජා, දානමාන ආදී නොයෙකුත් පින්කම්වල නියැළෙන තරුණයින් පොහොය ලබන්නට පෙර මත් වතුර ටික අරන් තියාගන්නෙ. එහෙමත් නැත්නම් බොරු කියමින් තමයි පින්කම් සිදුකරන්නෙ.

කාමයෙහි වරදවා හැසිරෙමින් තමයි පින්කම් සිදුකරන්නෙ. මිච්චා ආජීවයෙන් සොයාගත් මුදලින් තමයි පින්කම් සිදුකරන්නෙ. එහෙනම් ඔබ මෙය වටහා ගන්න... ශීලයෙන් දුශ්ශීල භාවයට පත්වෙලා සිල්පද බිඳීද? මෙතැනදි ශීලයට වටිනාකමක් ලැබිලා නැහැ. ශීලයට වටිනාකමක් නොදුන් නිසා අපි සතර අපායට වැටෙනවා. සිදුකළ පින්කම් නිසා සතර අපායේදී විචිත්‍ර භාවය ලැබෙනවා. මේවා හේතුඵල ධර්මයන් ලෙස හඳුන්වා දෙන්නට පුළුවන්.

මෙයින් ඔබට වටහාගත හැකි දෙවැනි කාරණය තමයි පින්වතුනි, මෙවැනි පින්කම් තුළින් සුගතිය කියන කාරණය සකස් කරගන්න පුළුවන්. යමෙකු තෙරුවන් කෙරෙහි ශ්‍රද්ධාවෙන් යුතුව කර්මය කර්ම ඵලය විශ්වාසයෙන් යුතුව සිල්පද ආරක්ෂා කරගෙන, මෙවැනි පින්කම් සිදුකළොත් මරණාසන්න මොහොතේදී මෙවැනි පින්කම් සිහිවුණොත් සශ්‍රීක දිව්‍ය විමානවල සශ්‍රීක දෙවියෙක් දිව්‍යාංගනාවක් වෙලා ඉපදෙනවා.

බුදු රජාණන් වහන්සේගේ කාලයෙහි එක්තරා දෙවියෙක් හිටියා. මේ දෙවියන්ගෙ නම තමයි “මාලභාරී” මේ දෙවියන්ට දිව්‍යාංගනාවො පන්සියයක් ඉන්නවා. මේ මාලභාරී දෙවියො දිනපතාම නන්දන වනයට යනවා. මේ මාලභාරී දෙවියන්ට ඉන්න දිව්‍යාංගනාවො පන්සියයෙන් දෙසිය පනහක් දිව්‍යාංගනාවො දෙසීය පනහක් මල් ගස්වලට නැඟලා මල් කඩලා බිමට දාද්දි බිම ඉන්න දිව්‍යාංගනාවො දෙසිය පනහ මේ දෙවියන්ව මලින් සරසනවා. භාර්යාවන් මලින්ම සරසන්නා වූ දෙවියා මලභාරි කියලා බුදුරජාණන් වහන්සේ දේශනා කරනවා. මේ මාලභාරි දෙවියා අත්විඳින්නෙ පෙර ආත්මභාවයන්වලදී සංඝයා අරමුණු කරගෙන මලින්ම කළා වූ පින්කම්වල විපාකයන් බව බුදු රජාණන් වහන්සේ දේශනා කරනවා.

නමුත් මේ සුගතිය ලබන්න නම් සිල්පද පහ ආරක්ෂා කරගෙන මෙවැනි පින්කම් කරන්න ඕන. මෙවැනි පින්කමක් මරණාසන්න මොහොතේ දී මතකයට ආවොත් සශ්‍රීක මනුෂ්‍ය ජීවිතයක්, ආයුෂ, වර්ණය, සැපය, බලයෙන් පිරුණා වූ මනුෂ්‍ය ජීවිතයක් නියතයි. ඒ වගේම සශ්‍රීක වූ දිව්‍ය විමානයක් නියතයි කියන කාරණය බුදුරජාණන් වහන්සේ දේශනා කරනවා. ඒ කියන්නෙ දුගතියක් අතන තිබෙනවා. අදක්ෂ වුණොත්, දක්ෂ වුණොත් සුගතිය කියන කාරණේ මෙතැන තිබෙනවා.

වඩාත් දක්ෂයා කරන දෙය තමයි විදර්ශන නුවණ සකස් කරගන්න එක. මෙවැනි පින්කම් තුළින් එයා විදර්ශන නුවණ සකස් කරගන්නෙ කුමකින් ද? ඔහු දැන් සුගතිය දැක්කා. සුගතියේ දෙවියෙක් වෙනවා කියන කාරණය එයා දැක්කා. සුගතියේ මනුෂ්‍යයකු වෙලා උපදිනවා කියන කාරණයත් එයා දැක්කා. එහෙම දැකලා ඔහු කල්පනා කරනවා දෙවියෙක් වුණත් ඒ සංස්කාරයනුත් අනිත්‍යයි. දෙයකට බැ‍ඳෙනවා කියන්නෙ දුකට බැ‍ඳෙනවා. ඒ නිසා එයා සංස්කාරයන්ට බැ‍ඳෙන්නෙ නැහැ. එයා නුවණින් මෙනෙහි කරනවා.

දවසක් බුදු රජාණන් වහන්සේ පාරෙ වඩිනකොට දකිනවා කඩි රැළක්. මේ කඩිරැළ පෙන්නලා ආනන්ද හාමුදුරුවන්ට දේශනා කරනවා.

“ආනන්දය, මේ කඩි රැළේ ඉන්න හැම කඩියෙක්ම සංසාරයේ සක්විති රජවෙලා ඉඳලා තිබෙනවා” කියලා. බුදු රජාණන් වහන්සේ මේ දේශනා කරන්නෙ තිරිසන් ලෝකෙ ගැන. මේ කඩි රැෙළ් ඉන්න හැම කෙනෙක්ම සක්විති රජවෙලා තිබෙනවා නම්, ඔබ කී වතාවක් සක්විති රජවෙලා ඉන්න ඇතිද? සක්විති රජකුට අවුරුදු අසූහත් දාහක් ආයුෂ තිබෙනවා. ඔහු දිව්‍ය තලයේම පංච කල්‍යාණයෙන් බබලන ස්ත්‍රී රත්නයක් සරණ කරගන්නවා.

ඔහුට සෘද්ධියෙන් යන ඇතෙක් ලැබෙනවා. සෘධියෙන් යන අශ්වයෙක් ලැබෙනවා. මහ පොළව යට තිබෙන ඕනෑම ‍සම්පතක් දිවැසින් කියන්න පුළුවන් පුරෝහිත බමුණෙක් ඔහුට ලැබෙනවා. මුළු ලෝකෙම දිග්විජය කරන්න පුළුවන් පුතුන් දහයක් ඔහුට ලැබෙනවා. බලන්න... එවැනි අසිරියක් අපි ලබලා තිබෙනවා.

සංසාරේ ඒ සක්විති රජ්ජුරුවන්ගෙ ස්ත්‍රී රත්නය වෙලා ඔබලා ඉපදිලා තිබෙනවා. මුළු දෙව් ලොවටම අධිපති ශක්‍රයා වෙලා මෙතැන ඉන්න හැම කෙනෙක්ම ඉපැදිලා තිබෙනවා කියලා බුදු රජාණන් වහන්සේ දේශනා කරනවා. එසේ නම් පින්වතුනි... මොහොතක් ඔබ සිතන්න... මේ සා විශාල අසිරියක් අප වින්දෙ කුමක් නිසාද? පින්කම් නිසා, සීලය නිසා. එසේ නම් කළා වූ ඒ පින්කම්වල සියලුම සංස්කාරයන් නිත්‍ය ද? අනිත්‍ය ද? අනිත්‍යයි. ශක්‍රයා වුණත් නැවත කඩි‍ෙයක් බවට පත්වෙලා තිබෙනවා.

සසර ගමන ඉතා දුක් සහිත ය. එයින් අත්මිඳෙන්නට සියලු බැඳීම් අත්හල යුතුය. එය වටහාගන්නට සුවිශේෂී වූ නුවණක් අවශ්‍ය වේ‍. එය “විදර්ශනා නුවණ” යනුවෙන් හඳුන්වනු ලැ‍බේ. විදර්ශනා නුවණ යනු කුමක් ද? එය කෙසේ සකස් කරගත යුතුද යන්න පිළිබඳ ඔබට යම් ගැටලුවක් මතුවනු ඇත.

ඔබ එදිනෙදා ජීවිතයේ දී විවිධ පින්කම් සිදුකරනු ඇත. එයින් රැස්කරගත්තා වූ කුසලානිසංසයන්ගේ අනුභාවයෙන් මීළඟ අත්භවයේදී මා දෙවියකු හෝ බ්‍රහ්මයකු වේවායි ප්‍රාර්ථනා කරන්නට ඇත.එහෙත් දෙවියා හෝ බ්‍රහ්මයා ද අනාගත පංච උපාදාන ස්කන්ධයකි. එය දුකක් කියා වටහා ගන්නා අතරම සියලුම සංස්කාරයන් අනිත්‍ය බව ද වටහා ගන්නට හැකිනම් ඔබ කෙරෙහි පෙර කී විදර්ශනා නුවණ සකස් වී ඇත. සියලුම සංස්කාරයන්හි නැසෙන සුළු බව, අනිත්‍ය බව වටහා ගන්නට යමකුට හැකිනම් එම පුද්ගලයා තුළ විදර්ශනා නුවණ සකස් වී ඇත.

මේ සසර පිළිබඳ තව තවත් පැහැදිලිි කරන ලොව්තුරා බුදු රජාණන් වහන්සේ සසරෙහි සැරිසැරීමේ ඇති නිසරු බව පිළිබඳ මෙලෙස උපමාවකින් පැහැදිලි කරන්නට විය.

දිනක් බුදු රජාණන් වහන්සේ නර්මදා නදිය අසල විවේක සුවයෙන් වැඩසිටී. එතැනට පැමිණි බමුණකු උන්වහන්සේ වෙත මෙවැනි පැනයක් යොමු කළේ ය.

“ස්වාමීනී... අතීතයේ මෙලොවෙහි කොපමණ සම්මා සම්බුදු ර‍ජාණන් වහන්සේලා පහළ වී ‍තිබෙනවාද?

එවිට බමුණාගේ පැනයට පිළිතුරු දෙන්නට සිතූ බුදු රජාණන්වහන්සේ නර්මදා නදිය දෙස බලා පෙරළා බමුණා වෙත මෙවැනි පැනයක් යොමු කළහ.

“බමුණ,‍ මේ නදියෙහි ආරම්භයේ සිට අවසානය දක්වා කොපමණ වැලිකැට සංඛ්‍යාවක් තිබෙනවාද?”

“ස්වාමීනී, එක් මිටකට ගතහැකි වැලිකැට සංඛ්‍යාව කිව නොහැකි විට මේ නදිය පුරා තිබෙන්නා වූ වැලිකැට සංඛ්‍යාව කෙසේ කියන්නද?” බමුණා පිළිතුරු දෙන්නට විය.

මේ භව ගමනේ අප්‍රමාණ වූ සම්මා සම්බුදු රජාණන් වහන්සේලා පහළ වී තිබේ. උන් වහන්සේලාට පුද කළ මල් පහන් ප්‍රමාණය මෙතෙකැයි කියා කිව නොහැකි යි. උදාහරණයක් ලෙස එය මෙසේ පැහැදිලි කළ හැකියි. ඔබ පුදකළ මල් සියල්ල එක් ගොඩකට ගතහොත් ගිජ්ජකූට පර්වතය පවා පරාදයි. පහන් ආලෝකය එක් පිඩක් කළොත් හිරු රැස්වලටත් වඩා ප්‍රභාෂ්වර වේ. ඒ සා විශාල ප්‍රමාණයක් සම්මා සම්බුදු රජාණන් වහන්සේලා උදෙසා මල්, පහන් පුදකොට තිබේ.

මෙවැනි කාල වකවානු ගතකොට කල්ප විනාශයක් සිදුවන බවද බුදු දහමෙහි මෙලෙස සඳහන් වේ.

මෙතැන් සිට වර්ෂ දෙසියයක් දෙසිය පණහක කාලය ගතවී ගිය තැන ධර්මය නැතිවී යයි. ධර්මයෙහි සන්දිට්ඨිකභාවය නැතිවී යන තැන චතුරාර්ය සත්‍යක් අසන්නට නොලැබේ. ආර්ය්‍යාෂ්ඨාංගික මාර්ගයක් අසන්නට නොලැබේ.

එසේ කාලය ගත වූ පසු ‍ෛමත්‍රී බුදු රජාණන් වහන්සේ නමක් පහළ වන්නට අවුරුදු ලක්ෂ ගණනක් ගත වේ. අවුරුදු අසූ දහසක් පමණ ආයුෂ තිබෙන මනුෂ්‍යන් බිහිවිය යුතු වේ. එයින් කියැවෙන්නේ වර්ෂ ලක්ෂ ගණනක බුද්ධ ශුන්‍ය කාලයක් වන බවයි. මෙය අබුද්ධෝත්පාද කාලයකි. මේ සමය ද මිත්‍යා දෘෂ්ටික දෙවියන්ට බ්‍රහ්මයන්ට මල් පහන් පුදන කාලයකි. ඉන් පසුව මෛත්‍රී බුදු රජාණන් වහන්සේ මෙලොව පහළ වේ. එසේ පහළ වන බුද්ධ ශාසනය වර්ෂ අසූ දහසක් පවතී. එම වර්ෂ අසූ දහසෙන් පසු කල්ප විනාසයක් සිදුවන බව බුදු රජාණන් වහන්සේ දේශනා කර ඇත. සූර්යයන් හතක රශ්මියෙන් පොළොව අළු දූලි වේ. මේ සමය. කල්ප ගණනක බුද්ධ ශුන්‍ය කාලයකි.

මේ සමය වන විට අප සසරින් එතෙර වී නොමැති නම් නැවතත් මිත්‍යා දෘෂ්ටික ආගම්වාදීන් බවට පත්වේ‍. එසේ නම් විදර්ශනා නුවණින් කටයුතු කිරීම මෙයට හොඳම පිළිතුර වේ. එය වඩාත් පැහැදිලි කරන්නේ නම්, සසරට තිබෙන්නා වූ බැඳීමෙන් ඉවත් වී පරම සැපත වූ නිර්වාණාවබෝධය වෙත නොපසුබටව කටයුතු කළ යුතුය.

ඔබේ වටිනාකම හඳුනා ගන්න....‍

ඔබ කවුද? ඔබෙන් සමාජයට වන මෙහෙය කුමක් ද? ඔබේ වටිනාකම කොතරම් ද? ඔබ එය වටහා ගැනීම වැදගත් වේ. ඔබ ශ්‍රී ලාංකික, බෞද්ධ, යම් කුලයකට අයත් අහවල් පුද්ගලයාගේ ඥාතිවරයා වශයෙන් ඔබ හඳුනා ගැනීම කිසිසේත් ප්‍රමාණවත් නොවේ. එසේ නම්, ඔබ කවුරුන්ද යන්න පිළිබඳ වටහා ගන්නේ කෙසේද? එහිදී බුදු රජාණන් වහන්සේ දේශනා කොට තිබෙන්නේ කල්‍යාණ මිත්‍ර සේවනය, සද්ධර්මය ශ්‍රවණය, ධර්මය නුවණෙන් මෙනෙහි කිරීමෙන් ඔබ ඔබවම හඳුනා ගන්න යනුවෙනි. තමා කවුරුන් ද යන කරුණෙන් පරිබාහිරව ඔබට ඔබේ වටිනාකම හඳුනාගන්නට නොහැක.

අප්‍රමාණ දුකෙන් පිරුණා වූ සතර අපායක් පිළිබඳ බුද්ධ දේශණාවේ සඳහන්වේ. තිරිසන් ලෝකය, ප්‍රේත ලෝකය, අසුර ලෝකය, නිරය යනු මේ සතර අපායන්ය. තිරිසන් ලෝකය ඇසට ගෝචර වේ. එසේම අපාය සතරෙන් ප්‍රේත ලෝකය සහ නිරය යන දෙ‍ලොවෙහි සත්වයන් බොහෝ දුක් විඳින බව සඳහන් වේ.

මෙමඟින් බුදු රජාණන් වහන්සේ පැහැදිලි කර තිබෙන්නේ මෙවැන්නකි. එනම්, සසර භය ඇති කරගැනීමට නම් මෙලොවෙහි විඳිනවාට වඩා දුක් කන්දරාවක් ප්‍රේත ලෝකය, නිරය තුළ විඳින්නට සිදුවන බව අව‍බෝධ කරගත යුතු බවයි. එසේ නම්. සසර භය ඇති කොටගෙන සසරින් එතෙර වීමේ මාර්ගය පිළිබඳ නිතර සිහිකළ යුතු බවට බුද්ධ දේශනාවෙහි සඳහන් වේ.

මේ පිළිබඳ සිතමින්, දහම ජීවිතයට ඇසුරු කර ගනිමින් ඔබේ වටිනා මනුශ්‍ය ජීවිතයෙන් ඵල ප්‍ර‍යෝජන ලැබ ගැනීම වැදගත් වේ. මනුශ්‍යයකු ලෙස මෙලොව උපත ලැබුවේ පෙර පින් මහිමයෙනි. ඔබ මතු අත්භවයන්වලදී ද සතර අපායෙහි දුක් නොවිඳීමට කටයුතු කළයුතු වේ.

මනුෂ්‍යයකු ලෙස උපත ලද ඔබ පින්කම් රැස් කරගත යුත්තේ නිර්වාණාවබෝධය පිණිස ය‍. නැතිනම් සසර ගමන තව තවත් දිගු කර ගැනීමට ඔබ ක්‍රියා නොකළ යුතු බව වටහා ගන්න‍.

තිරිසන් ලෝකය, ප්‍රේත ලෝකය, අසුර ලෝකය, නිරය යනු සතර අපායන් ය. සතර අපායයන‍්ගෙන් ඇසට ගෝචර වන්නේ තිරිසන් ලෝකය පමණි. ඇසට ගෝචර වන තිරිසන් ලෝකයේ උපත ලබන්නන්ට වඩා බොහෝ දුක් ප්‍රමාණයක් ඇසට ගෝචර නොවන, ප්‍රේත ලෝකය හා නිරයෙහි උපත ලබන සත්වයෝ විඳිති.

ප්‍රේත ලෝකයෙහි ඕපපාතිකව උපත ලැබූ ප්‍රේතයකු සිටී. එහි උපත ලැබූ දා පටන් ප්‍රේත ලෝකයෙන් කෙදිනක හෝ චුතවීම දක්වාම එම ප්‍රේතයාගේ ඇස් ගිනි ගනී. ඔ‍බේ ඇස් ගිනි ගන්නවා නම්, ජලය ඉස එම ගිනිදැල් නිවාගන්නට ඔබට හැකිය. එහෙත්, ප්‍රේතයාට එය කිනම් අයුරකින් කළ යුතු දැයි වැටහීමක් නොමැත.

අනුන්ගේ දියුණුවට ඊර්ෂ්‍යා කළ නිසා එහි විපාකයක් ලෙස මෙලෙස ඔහුගේ ඇස් ගිනි ගෙන තිබේ.

ප්‍රේත ලෝකයෙහි උපත ලැබූ තවත් එක් ප්‍රේතයකුගේ දෙඇස්වලින් ආලෝකයක් විහිදේ. ඔහු ප්‍රේත ලෝකයේ උපත ලැබූවේ “උපාදාන පච්චයා භවෝ” යන ධර්මතාවය නිසාවෙනි. උපාදානය සකස් වූයේ “තෘෂ්ණා පච්චයා උපාදානං” එනම් කුමක් කෙරෙහිද තෘෂ්ණාව සකස් වූයේ, එය හේතු කොටගෙන ප්‍රේත ලෝකයෙහි උපත ලැබූවේ ය. ඔහුට මරණාසන්න මොහොතෙහි කිසියම් උපාදානයක් සකස් වූ නිසා ප්‍රේත ලෝකයෙහි උපත ලැබුවේය. එහෙත් ප්‍රේත ලෝකයෙහි උපත ලැබූවත් පෙර සිදුකළ කුසල් හේතුකොටගෙන දෙඇසින් ‍ආලෝක දහරා නිකුත් වන්නට විය.

තිරිසන් ‍ලෝකයට වඩා දුක් විඳින සත්ව ලෝකයන්හි උපත ලැබූවත් තමා පෙර කරන ලද කුසල් අකුසල් හේතුකොටගෙන කුමන ලෝකයක උපත ලැබූවත් එහි ඵල විපාක විඳින්නට සිදු වේ.

ප්‍රේත ලෝකයෙහි උපත ලබන්නන් තුළ කිසිදු අයුරකින් මෛත්‍රිය සකස් නොවේ. ඔවුන් විඳින්නා වූ දුක, වේදනාව හේතුකොටගෙන ඔවුන් තුළ ද්වේශය, ව්‍යාදයම සකස් වේ. එය කරණ කොටගෙනම ඔවුන් නැවත නැවතත් එවැනි දුක් සහිත ලෝකවල උපත ලබති.

මේ ලෝකයන්හි උපත ලබන සත්වයින් කෙ‍තරම් දුක් විඳිනවා ද? ඇසට ගෝචර වන තිරිසන් ලෝකයෙහි උපත ලබන්නන්ට සාපේක්ෂව ප්‍රේත ලෝකය, නිරයෙහි උපත ලබන සත්වයින් බොහෝ දුක් විඳින බව ඔබට වැටහෙනු ඇත.

මේ ලෝකයන්හි උපත ලබන සත්වයින්ට කල්ප ගණනකට යහපත් ආත්මයක් නොලැබේ. ඔබත්, මමත් පෙර ලෝකවල පෙර කලෙක උපත ලබන්නට ඇත. මේ සා විශාල දුක් කන්දරාවක් උසුලන්නට ඇත. එහෙත්, මේ ප්‍රේත ලෝකයන්ගෙන් මි‍දෙන්නට ඔබත්, මමත් දක්ෂ වී තිබේ.

ඉදිරියෙහි කෝටි ප්‍රකෝටි ගණනක මිථ්‍යා දෘෂ්ටික ලෝකයන් බිහිවීමට තිබේ. එහි උපත ලබන්නන් කර්මය, කර්ම ඵලය හඳුනන්නේ නැත. ශීලයෙහි, දානයෙහි ආනිශංස තිබෙන බව හඳුනන්නේ නැත. මවුපියන්ගේ ගුණ හඳුනන්නේ නැත. මෙවැනි කෝටි ප්‍ර‍කෝටි ගණනක් වූ මිථ්‍යා දෘෂ්ටික ලෝකයක් අප ඉදිරියෙහි තිබේ. එමෙන්ම, එවැනිම කාල වකවානු පසුකර විත් “සම්මා දෘෂ්ටියට” පත් වන්නට අප දක්ෂ වී තිබේ. මිථ්‍යා දෘෂ්ටික ලෝකයන්හි උපදින්නන්ට කුසල්, අකුසල් පිළිබඳ තැකීමක් නොමැති නිසා ඔවුන් නිරතුරුවම අකුශලයටම ගමන් කරයි.

“සම්මා දෘෂ්ටික” භාවයට පත් වන්නට හැකි වන්නන් සතර අපායෙන් මිදේ. මිථ්‍යා දෘෂ්ටික භාවයෙන් මිදේ. පරිපූර්ණ මනුෂ්‍ය ජීවිතයක් හිමිවේ.

ඇස් නො පෙනෙන, කන් නො ඇසෙන, අතපය වාරු නැති අංගවිකල මිනිසුන් කොතරම් මේ ලොවෙහි සිටිනවා ද? මේ සා ඉන්ද්‍රිය දුබලතාවයන්ගෙන් පිරුණු ලොවක් තුළ ඔබ පරිපූර්ණ මිනිස් ජීවිතයක් ලබා තිබේ. එසේ නම් ඒ ලැබූ ශ්‍රේෂ්ඨ උපත ශ්‍රේෂ්ඨ මරණයක් දක්වා ගෙනයාමට ඔබ දක්ෂ විය යුතු ය. එවැනි මරණයක් ලැබුවහොත් ඔබ සම්මා සම්බුද්ධ ශාසනයේ අර්ථයෙන් ප්‍රයෝජන ලැබූවකු බවට පත් වේ.

ශ්‍රේෂ්ඨ මරණ පහක් පිළිබඳ බුදු දහමේ සඳහන් වේ. එයින් ශ්‍රේෂ්ඨතම මරණය වන‍්නේ මහරහතන් වහන්සේගේ මරණයයි. එය බුදු දහමේ හඳුන්වනු ලබන්නේ පිරිනිවීම යනුවෙනි. මෙහිදී සංස්කාරයන් නිරෝධය වන නිසා තමා තුළින් විඤ්ඤාණය ගිලිහී යයි. එය උදාහරණ මඟින් මෙසේ පැහැදිලි කළ හැකි ය. දර තිබෙන තාක් ගිනිගොඩ ඇවිළේ. දර අහවර වීමෙන් පසු ගිනිගොඩ තුළින් ම ගින්දර නිවී යයි. එලෙස ම සංස්කාරයන් නිරෝධය කළ බැවින් විඤ්ඤාණය තමා තුළින් නැතිවී යන බව පැහැදිලි කළ හැකි ය. එලෙස නැවත උපතක් නැති රහතන් වහන්සේ‍ගේ පිරිනිවීම ලෝක ධාතුව තුළ තිබෙන ශ්‍රේෂ්ඨතම පළමුවන මරණය බව බුදු දහමෙහි සඳහන් වේ. මේ මරණය තිබෙන්නේ සම්මා සම්බුද්ධ ශාසනයේ පමණි.

දෙවැනි ශ්‍රේෂ්ඨ මරණය වන්නේ අනාගාමී පින්වතාගේ මරණය යි. අනාගාමී පින්වතා තුළ කාම, රාග, පටිඝ, නැත. මෝහය පමණක් අනුශය වශයෙන් තිබේ. මෝහය අනුශය වශයෙන් තිබෙන බැවින් ඔහු නැවතත් එක් වතාවක් පමණක් මෙලොව උපත ලබන බව බුදු දහමෙහි සඳහන් වේ. ඔහුට දෙවැනි අත්භවයක් නැත. එක් ආත්ම භවයක පමණක් උපත ලබන අනාගාමී ‘පින්වතාගේ’ මරණය මෙලොවෙහි ඇති දෙවැනි ශ්‍රේෂ්ඨ මරණය වේ. මේ මරණය ද ඇත්තේ සම්මා සම්බුද්ධ ශාසනයේ පමණකි.

තුන්වැනි ශ්‍රේෂ්ඨ මරණය වන්නේ සකෘදාගාමී පින්වතාගේ මරණය යි. ඔහු තුළ කාම, රාග, පටිඝ අනුශය වශයෙන් තිබේ. ඒ නිසා ඔහු උපරිම ආත්ම භාව දෙකක් භවයේ සැරිසරයි. තුන්වන ආත්ම භාවයක් ඔහුට නැත. සම්බුද්ධ ශාසනයේ පමණක් ‍තිබෙන සකෘදාගාමී පින්වතාගේ මරණය මෙලොව තිබෙන ශ්‍රේෂ්ඨ තුන්වැනි මරණය ලෙස සඳහන් වේ.

ලොවෙහි තිබෙන හතරවැනි ශ්‍රේෂ්ඨ මරණය වන්නේ අපායෙන් මිදුණ තැනැත්තාගේ මරණය යි. එය මෙසේ පැහැදිලි කළ හැකියි. සෝවාන් ඵලයට පත්වුණ පුද්ගලයා තුළ කාම, රාග, පටිඝ තිබේ. සක්කාය දිට්ඨි, විචිකිච්චා, සීලක්ඛත, පරාමාසයන් ක්ෂය වේ. කාම, රාග, පටිඝ තිබෙන නිසාම ඔහු උපරිම ආත්ම භාව හතක් මේ භවයේ සැරිසරන බව බුදු දහමෙහි සඳහන් වේ. සම්මා සම්බුද්ධ ශාසනයේ පමණක් තිබෙන සෝවාන් ඵලයට පත්වුණ පුද්ගලයාගේ මරණය මෙලොව ඇති හතරවන ශ්‍රේෂ්ඨ මරණය බව බුදු දහමෙහි සඳහන් වේ.

මෙලොවෙහි පවතින පස්වන ශ්‍රේෂ්ඨ මරණය වන්නේ ශ්‍රද්ධානුසාරී, ධම්මානුසාරී යන පුද්ගලයන් දෙදෙනාගේ මරණයයි. මෙම පුද්ගලයන් දෙදෙනා නිවන් මාර්ගයට අවතීර්ණ වී නොමැත. මොවුන් සිටින්නේ සෝවාන් මාර්ගය තුළ ය. යමෙකු සෝවාන් ඵලයට පත් වූ බව බුදු රජාණන් වහන්සේ විසින් හඳුන්වන්නේ එම පුද්ගලයා තුළ ඉන්ද්‍රීය ධර්මයන් සමව වැඩෙන අවස්ථාවයි. ශ්‍රද්ධා, වීර්ය, සති, සමාධි, ප්‍රඥා යන ඉන්ද්‍රිය ධර්මයන් සමව වැඩෙන අවස්ථාව සෝවාන් ඵලයට පත්වූ අවස්ථාව ලෙස තවදුරටත් පැහැදිලි කළ හැකිය. මෙළොව පවතින පස්වැනි ශ්‍රේෂ්ඨ මරණය හිමි ශ්‍රද්ධානුසාරී පුද්ගලයා තුළ ශ්‍රද්ධාව වැඩී තිබුණත් ප්‍රඥාව වැඩී නොමැත.

අප ශ්‍රද්ධාව වඩවාගත යුත්තේ ප්‍රඥාව මෝදු කරමිනි. මේ කාරණා දෙකට අතරමැදිව සතිය, සිහිය තබා තිබෙන්නේ සිහියෙන් යුතුව මෙම කාරණා දෙක සමබර කර ගැනීමට ය. නමුත් මේ ශ්‍රද්ධානුසාරී පුද්ගලයා තුළ සිහිය සකස් වී නොමැත. ඒ නිසාම ප්‍රඥාවේ විවිධ අඩුපාඩුකම් තිබෙන නිසා එම පුද්ගලයා ශ්‍රද්ධානුසාරී ස්ථානයේ සිටී.

ධම්මානුසාරී යන පුද්ගලයා මෙහි දෙවැන්නා ය. මේ පුද්ගලයා පිළිබඳ මෙසේ සඳහන් කළ හැකිය. මේ පුද්ගලයාට ධර්මය පිළිබඳ මනා දැනුමක් තිබුණත් ශ්‍රද්ධාව සහ ප්‍රඥාව යන දෙකොටසෙහි දුර්වලතාවන් තිබේ. මොවුන් දෙදෙනාගේ මරණය ලෝක ධාතුව තුළ තිබෙන ශ්‍රේෂ්ඨතම පස්වැනි මරණය ලෙස හැඳින්වේ.

ශ්‍රද්ධාවෙන් බැහැරව නිවන් මඟට ගමන් කළ නොහැකිය. ශ්‍රද්ධාවෙන් ඉවත් වූ කළ මිථ්‍යාදෘෂ්ටික භාවයන්ට පත් වේ. මිථ්‍යාදෘෂ්ටික භාවයන්ට පත්වීමත් සමඟම මේ සසර ගමන තව තවත් දිගු වනවා මිස කෙටි වීමක් නොමැත. අප ජීවත්වනවා යන්නෙහි අර්ථය වන්නේ අප විසින් රැස්කළා වූ ආයුෂ, වර්ණ, සැප, බල ගෙවා දැමීමයි. එසේ අප විසින් රැස් කළා වූ සංස්කාරයන් ගෙවා දැමිය යුත්තේ ශ්‍රද්ධාවෙනි.

බෞද්ධයා මෙලොව පහළ වූයේ ශ්‍රද්ධාව මෙලොව පහළවීමෙන් පසු ය. මිහිදු මා හිමියන් ලක්දිවට බුදු දහම රැගෙන ඒමත් සමඟ ලක්දිව පුරා ජනතාව බුදු දහම වැලඳගත්හ. එසේ ක්‍රම ක්‍රමයෙන් මිථ්‍යාදෘෂ්ටියෙන් ඈත්වූ ජනතාව සත්‍ය පදනම් කරගත් ආගමක්, දහමක් අදහන්නට විය. ඒ බෞද්ධාගමයි. කාලයාගේ ඇවෑමෙන් ජනතාව නැවතත් ශ්‍රද්ධාවෙන් ඈත්වෙමින් පසුවේ. එමෙන් ම ඔවුන් ධර්මය අකීකරුභාවයට ගනී.

සිංහල, බෞද්ධ ජනගහනය ශීඝ්‍රයෙන් අඩුවෙමින් පවතින බවට සමාජයේ මතවාදයක් පවතී. එයට හේතුව වන්නේද ජනතාව ශ්‍රද්ධාවෙන් තොරවීමයි. එය මෙසේ පැහැදිලි කළ හැකිය.

යම් පුද්ගලයකු එක් ආත්ම භාවයක සිංහල, බෞද්ධයකු වශයෙන් උපදී. ඔහු කාලයාගේ ඇවෑමෙන් ධර්මය දෘෂ්ටිගතව ගනී. ධර්මය අකීකරුභාවයෙන් ගනී. මෙසේ ධර්මය දෙස දෘෂ්ටිවාදීව බලන කළ ඔහු නැවත් උපත ලබන්නේ මිථ්‍යාදෘෂ්ටික ග්‍රහණයකය. මෙසේ මිථ්‍යාදෘෂ්ටික ග්‍රහණ පෙර ආත්මභවවලදී බෞද්ධයන්ව ඉපදී සිටි පුද්ගලයන්ම ය. එබැවින් සිංහල බෞද්ධයින් ශීඝ්‍රයෙන් ශූන්‍ය වෙමින් පවතී.

එසේ නම් මේවාට යුද කොට ඵලක් නැත. මෙයට බලපෑම් කරන්නේ හේතුඵලවාදී ධර්මතාවකි. එයට විසැඳුම් ලබාදිය යුත්තේ ද ධර්මයෙනි.

බෞද්ධයින්ඉතා අර්ථවත්ව ශ්‍රද්ධාව වැඩි දියුණු කරගත යුතුවේ. ශීලය වැඩි දියුණු කරගත යුතුවේ. සිංහල ජාතියෙහි රැකීම නිසා බෞද්ධයා ද රැකෙයි යන්න යථාර්ථවාදී නොවේ.

පෙර ජීවිතයෙහි ද අප ශ්‍රද්ධාවෙන් යුතුව කටයුතු කළ නිසාම මේ ආත්මභාවයේද මනුෂ්‍යයකු ලෙස උපත ලබා තිබේ. ඔබ මේ අත්භවයේ දී ශීලය ආරක්ෂා කළහොත් ඊළඟ අත්භවයේදී ඔබ දෙවියකු හෝ මනුෂ්‍යයකු වශයෙන් මෙලොව උපත ලැබිය යුතු බව තීරණය කරන්නේ ශීලයයි. බුදුරජාණන් වහන්සේ දේශනා කර තිබෙන්නේ දෙඇස්වල ආරක්ෂාවට වඩා ඔබ ශීලය ආරක්ෂා කළ යුතු බවයි.

දෑස අන්ධ වුවහොත් සිදුවන්නේ අවුරුදු විස්සක් තිහක් අන්ධභාවයෙන් දුක් විඳීමටයි. එහෙත්, ඔබ ශීලය ආරක්ෂා නොකළහොත් කල්ප ගණනක් සතර අපායෙහි දුක් විඳීමට සිදුවේ. ඒ නිසාම දුස්ශීල භාවයෙන් හා ප්‍රමාදී බවෙන් ආරක්ෂා වන ලෙස බුදුන් වහන්සේ දේශනා කර තිබේ.

ප්‍රමාදී බව යන්නෙන් හඳුන්වන්නේ රැකියාවට, පාසල් යන්නට ප්‍රමාදවීම ගැන නොවේ. “ප්‍රමාදය” යන්නෙන් අදහස් වූයේ. සත්වයා සතර අපායන්හි වැටෙමින් වන ප්‍රමාදය පිළිබඳ ය. සතර අපායන්හි තිබෙන්නා වූ ද්වේශය, ලෝබය, මෝහය හේතුකාටගෙන සත්වයා සතර අපායන්හි විඳින්නා වූ දුක පිළිබඳ මෙහිදී ප්‍රමාදය යන්නෙන් අදහස් වේ.

මේ ජීවිතය ලබන්නට උපකාරී වූ තුන්වැනි කරුණ වන්නේ “දානය” යි. පුද්ගලයාට ආයුෂ, වර්ණ, සැප, බල ලැබෙන්නේ දානය නිසාය. දානයෙහි ආනිසංස හරිහැටි වටහා ගන්නට නොහැකි වූ පුද්ගලයන් වෙති. එය වටහා ගන්නට නොහැකි වූ විට එයට බලපෑම් කරන්නෙ සමාජ අසාධාරණයයි යනුවෙන් හුවා දක්වති. එය මෙසේ පැහැදිලි කළ හැකිය. තිරිසන් ලෝකයේ සිටින සුනඛයන් තැන තැන යමින්, ඉඳුල් කමින් නොයෙක් පුද්ලයන්ගෙන් හිංසා පීඩාවන්ට ලක්වෙමින් සිටියි. තවත් සුනඛයන් දරුවන් විඳින සැප සම්පත් විඳියි. මෙයට හේතුව සමාජ අසාධාරණය නොවේ.

මෙහි පළමුව සඳහන් කළ සුනඛයන් පෙර ආත්මභාවයෙහි දන් නොදුන් සිල් නොරැකි පුද්ගලයන්ය. දෙවනුව සඳහන් කළ සුනඛයින් පෙර ආත්මභාවයේදී සිල් නොරැකි නමුත් දන් දුන් පුද්ගලයින් වේ. එසේ නම් එය හේතුඵලවාදී ධර්මතාවක් වන බව පැහැදිලි වේ. ඔබ ජීවිතයේ පිළිගන්නා වූ ආයුෂ, වර්ණ, සැප බල වන්නේ පෙර ජීවිතයේ කර්මය, කර්ම ඵල, විශ්වාසයෙන් පූජා කළා වූ දානයන්ගේ ආනිසංසයන්ය. නිවන් මග වෙත යන පුද්ගලයා සතර අපායෙන් මිදුණු අයකු විය යුතු වේ. ධර්‍මය සන්දිට්ඨිකව තිබෙන මේ මොහොතේ ඔබ සතර අපායෙන් මිදිය යුතු වේ. බැඳීම් හේතුවෙන් ඔබ සතර අපායෙන් මිදීම ප්‍රමාද කරන්නේ නම් එයින් අදහස් වන්නේ ඔබ තුළ තවමත් තුනුරුවන් කෙරෙහි ශ්‍රද්ධාව සකස් වී නොමැති බවයි. දරුවන් සිටින නිසා මේ ආත්මයේදී සතර අපායෙන් මිදීමට නොහැකි වෙයි. ඒ නිසා ඊළඟ අත්භවයකදී හෝ මා සතර අපායෙන් මිදීමට උත්සහ දැරිය යුතුයි යනුවෙන් ඔබ සිතනවා විය හැකිය. එහෙත්, ඔබ තුළ ඒ විචිකිච්ඡාව සැකය තිබෙන තුරු කිසි දිනක තෙරුවන් කෙරෙහි ශ්‍රද්ධාව සකස් වන්නේ නැත.

ධර්මය සන්දිට්ඨිකව තිබෙන තුරු සෝවාන්, සකෘදාගාමී, අනාගාමී, අරහත් උත්තමයින්ගෙන් ශාසනය හිස් නොවන බව බුදු රජාණන් වහන්සේ දේශනා කොට තිබේ. එසේ නම්, ධර්මය සන්දිට්ඨිකව තිබියදීත්, බුදු රජාණන් වහන්සේ එසේ දේශනා කර තිබියදීත් විචිකිච්ඡාව සිත්හි දරා සිටීම නොකළ යුත්තකි.

එයට බැඳී තිබෙන තවත් අකුසල මූල ධර්මයකි මානය. විචිකිච්චාව නැතිකරගත් තැන මානයෙන් උඩගුවීම නොකළ යුත්තකි. ජීවිතයේ ඇතිකරගන්නා අධි බලාපොරොත්තු හේතුවෙන් ඇතැමුන් මුළු ජීවිතයම විනාස කරගන්නේ “මානය” නිසාය. එය මෙසේ පැහැදිලි කළ හැකිය.

බුදුරජාණන් වහන්සේ ගිහි පින්වතුන්ට අනුදැන වදාළේ සතර අපායෙන් මිදිය යුතු බවයි. එසේ සතර අපායන්ගෙන් මිදීමට ක්‍රියා කරද්දී චතුරාර්ය සත්‍ය අවබෝධයට සිත පිහිටි විට සෝවාන් ඵලයට පත්වන්නටත් පෙර සෝවාන් ඵලයට පත් වූ බව සිතමින් පුද්ගලයා අධිමානය සකස් කර ගනියි. එහෙයින් අධිමානය නිසා තමා යන්නට සැරසුණු ගමන අතරමඟදී විනාස වේ. මෙම ධර්මතාවයන් නිසිලෙස වටහාගෙන තුනුරුවන් කෙරෙහි වූ ශ්‍රද්ධාව සකස් කරගැනීම මහත් පුණ්‍ය කර්මයකි.

පුද්ගලයා නිරන්තරවම නිහතමානී විය යුතුය. විවිධ සැප සම්පත්, නම්බු නාම මුල් කොටගෙන පුද්ගලයා අධි මානසික තත්ත්වයන්ට පත් වීම නිවනට බාධාවකි. එමෙන්ම සාමාන්‍ය පුද්ගල ජීවිතයේදී ද ඔහුට විවිධ කරදර බාධකවලට මුහුණ පෑමට සිදු වේ. එබැවින් සාමාන්‍ය පුද්ගල ජීවිතය සාර්ථක කර ගැනීම සඳහාත්, නිවන් මඟ සාක්ෂාත් කර ගැනීම සඳහාත් තමා නිහතමානී පුද්ගලයකු වීම වැඩදායක වේ. පුද්ගලයා නිහතමානී අයකු බවට පත්වන්නේ කෙසේ ද?

ප්‍රථමයෙන්ම, තමා තමාට කල්‍යාණ මිත්‍රයකු විය යුතුය. තමා තමාටම කල්‍යාණ මිත්‍රයකු වීමේදී නිතැතින්ම එම චරිතය තුළම නිහතමානී බව වර්ධනය වේ. නිහතමානී බව නැති පුද්ගලයා කිසි දිනක තමාටම කල්‍යාණ මිත්‍රයකු වන්නේ නැත.

නිහතමානී බව වර්ධනය වී නොමැති නම් පුද්ගලයාට පිටස්තර කල්‍යාණ මිත්‍රයන් දහසක් සිටියද ඉන් ඵලක් වන්නේ ද නැත. ඒ මන්දයත් අධි මානසික තත්ත්වයේ සිටින පුද්ගලයා තමා දන්නේය යන ආකල්පයේ සිට ක්‍රියා කිරීම නිසා පිටස්තර කල්‍යාණ මිත්‍රයන්ගේ වටිනා උපදෙස් පිළිපදින්නේ නැත. එබැවින් පළමුව තමා තමාට කල්‍යාණ මිත්‍රයකු විය යුතුය.

ධර්ම මාර්ගයේ ඉදිරියට යාමට නම් ඔබ තුළ අනිවාර්ය අංගයක් ලෙස නිහතමානී බව පුරුදු පුහුණු කළ යුතුය. “සක්කාය දිට්ඨි විචිකිච්චා සීලබ්බත පරාමාස” එනම් යමක් තිබෙන්නේ තේරුම් ගැනීමට ය. කුමක්ද මේ “සක්කාය දිට්ඨි” ය? මමත්වය ඇලුනා වූ මම ය, මගේ ය කියමින් රැස් කරගත්තා වූ දැඩි භාවයන්ය.

පෘථග්ජන පුද්ගලයින් දැනුමෙන්, කීර්තියෙන්, නායකත්වයෙන් සිත් පුරවාගෙන සිටී. යන යන තැන තමාම නායකත්වයට පත් විය යුතුය යන මානසිකත්වයේ පිහිටා ඇතැමුන් ක්‍රියා කරති. එහෙත් ඔවුන් ඒ රැස් කරගත්තේ “සක්කාය දිට්ඨිය” බව ඔවුන්ට වැටහීමක් නැත.

අප නොදැන රැස් කරගත්තා වූ අකුසල කර්මයන් ධර්මය ඇසුරු කොටගෙන තමා විසින්ම අත්හල යුතුය. එය කෙසේ කළ යුතු ද? රූපයේ අනිත්‍ය දකිමින් ඇසේ අනිත්‍ය දකිමින්, කන, නාසය, දිව, මනසේ අනිත්‍ය දකිමින් පුරවාගත් අකුසල කර්ම තමා විසින්ම අත්හළ යුතුය.

එහිදී තමා එක්රැස් කළ අකුසල කර්මයන් හිස් කළ තරමට ඒ ඇති වූ හිඩැස පිරෙන තුරුම තව තවත් අවබෝධය සකස් වේ. මෙහිදී තමා ධර්මාවබෝධයෙන් යමක් වටහා ගනීද එහිදී තමාට තමා අතහැරෙන තැනටම අවබෝධය සකස් වේ. එසේ අවබෝධ වූ පුද්ගලයා “පටිච්ච සමුප්පන්නව” ජීවිතය දකී.

පටිච්ච සමුප්පන්නව ජීවිතය දෙස බලන පුද්ගලයා ජීවිතය තුළ ආත්මයක්, සත්වයෙක්, පුද්ගලයකු නොදකී. එසේ නම්, ධර්ම මාර්ගයේ ගමන් කරමින් එම පුද්ගලයා අවබෝධය සකස් කර ගනී. අවබෝධය සකස් කර ගැනීමේදී පටිච්ච සමුප්පන්නව ජීවිතය දෙස බලන පුද්ගලයා ප්‍රථමයෙන්ම අවබෝධ කරගනු ලබන්නේ සක්කාය දිට්ඨිය යි. එසේ නම්, තමාම අවබෝධයෙන් තමා තුළ නිහතමානීභාවය සකස් කර ගත යුතුය.

පුද්ගලයකු සෑම රාත්‍රියකදීම ස්වයං පරීක්ෂණයක් කරමින් තමා තුළ ශීලය අඩු වෙනවාද? ආඩම්බරකම වැඩි වෙනවාද? මාන්නය වැඩි වෙනවාද? තමාගෙන්ම විමසා එයට තමාගෙන්ම පිළිතුරු ද විමසිය යුතුය. එසේ විමසීමේදී තමා ගමන් කරන්නේ වැරදි මාර්ගයක නම් වහාම එයින් ඉවත් විය යුතුය.

මේ අයුරින් සිය ජීවිතය නිවැරදි මඟකට යොමු කර ගැනීමේදී ආදර්ශයට ගත යුත්තේ අනේපිඬු සිටුතුමා, විශාඛා මහා උපාසිකාව වැනි උපාසක උපාසිකාවන්.

වර්තමානයේ පුද්ගලයන් ජීවත් වන්නේ කාමච්ඡන්දයන් වඩන චරිත සමඟිනි. එසේ නම් අප මේ කාමච්ඡන්ද චරිතයන්ගෙන් දුරස් වී අතීතයේ සිටියා වූ පරමාදර්ශී චරිත ඇසුරු කර ගනිමින් ජීවිතය නිවැරදි මඟ වෙත සකස් කරගත යුතුය.

ජීවිතය දෙස මේ අයුරින් දකිමින් යමකු ජීවත්වනවා නම් එම පුද්ගලයා සෝවාන් ඵලයට පත්වන්නට, සතර අපායෙන් මිදෙන්නට කරුණු තුනක් අවශ්‍ය වන බව බුදුරජාණන් වහන්සේ දේශනා කර තිබේ.

ඉන් පළමුවැන්න තෙරුවන් කෙරෙහි වූ අචල ශ්‍රද්ධාවයි. දෙවැන්න ශීලය යි. ආර්ය කාන්ත ශීලය යි. තුන්වැන්න පරම උපාදානස්කන්ධයේ අනිත්‍යභාවය යි. මේ කාරණා ත්‍රිත්වය ඉතා සරල ය.

පුද්ගලයකු ජීවත් වන්නට ඉතා අපහසු දේ කරයි. රැකියා උදෙසා, ව්‍යාපාර උදෙසා, දරුවන්ට උගන්වා ගැනීම උදෙසා ඉතා අපහසු දේ කරයි. එහෙත් පළමුව සඳහන් කළ කාරණා ත්‍රිත්වය ඉතා ම සරල වූවකි. එයින් භව ගමන උපරිම ආත්ම හතකට ‍සීමා කරයි. වරක් බුදුරජාණන් වහන්සේ ඒ පිළිබඳ උදාහරණ සහිතව පැහැදිලි කර ඇත.

අතට පස් අහුරක් ගනිමින් බුදු රජාණන් වහන්සේ පෙන්වා දුන්නේ සෝවාන් ඵලයට පත් වූ පුද්ගලයා ඉදිරියට භව ගමනේ විඳින්නට තිබෙන්නා වූ දුක මෙපමණකි. නමුත් එම පුද්ගලයා මහ පොළොවේ තිබෙන්නා වූ පස් ප්‍රමාණයට දුක්විඳ තිබේ.

ව්‍යාපාර ජීවිතය, විවාහ ජීවිතය ගතකරන්නට විඳින දුක් ප්‍රමාණය බැලූ විට නිවන් ම‍ඟෙහි එක් පියවරක් වූ සෝවාන් ඵලයට පත්වීම කෙතරම් සරල ද?

නමුත් ‍සම්මා සම්බුද්ධ ශාසන ලක්ෂ ගණන් පසුකර ආවත් මේ සරල බව තේරුම්ගෙන නොමැත. තවමත් තෙරුවන් කෙරෙහි අචල ශ්‍රද්ධාව සකස් කොටගෙන නොමැත. මේ ධර්ම කරුණු කියවනවා සේම බුදු රජාණන් වහන්සේගෙන් ද ඔබ බණ අසා තිබේ. අසූ මහ ශ්‍රාවකයින් වහන්සේලාගෙන් ද බණ අසා තිබේ. රහතුන් වහන්සේලාගෙන් ද බණ අසා තිබේ.

නමුත් තෙරුවන් කෙරෙහි අචල ශ්‍රද්ධාව, සිල්පද පහ ආර්යකාන්ත ශීලයක් හැටියටත්, පංච උපාධානස්කන්ධයේ අනිත්‍යභාවයත් තවම දකින්නට දක්ෂ වී නැත.

ඒවා අවබෝධ කර නොගත් බව ඔබම වටහාගත යුතුය. එසේ නම් තෙරුවන් කෙරෙහි වූ අචල ශ්‍රද්ධාව ඔබ විසින් සකස් කරගත යුතුය. බුදු රජාණන් වහන්සේගේ මහා කරුණාව, මහා ඥානයන්ගේ ගුණය මනසින් දැක නිවන් මඟ වෙත යොමු වන්නට මාවත සකස් කර ගන්න.

අප සියලු දෙනා මේසා සැනසිල්ලක් ලබන්නේ බුදුරජාණන් වහන්සේ නිසාය. උන්වහන්සේ පරම සත්‍ය අවබෝධ නොකර ගන්නට අප සියලු දෙනාම මිථ්‍යා දෘෂ්ටික ලෝකවල නැවත නැවත උත්පත්තිය ලබමින් දුක් වේදනා විඳිමින් සිටින බව කිව මනාය. මිථ්‍යා දෘෂ්ටික ලෝකයෙහි උපදින්නට කර්මය, කර්ම ඵලය වටහාගත නොහැකි ය. තම මව, පියා මරණයෙන් පසු දිව්‍ය ලෝකයේ හෝ ප්‍රේත ලෝකයේ උපදින බව වටහා ගන්නට මිථ්‍යා දෘෂ්ටික ලෝකයෙහි උපදින්නන්හට හැකියාවක් නොමැත.

මනුෂ්‍ය ලෝකයෙහි උපත ලැබූවන්ට මවුපියන්ට සැලකිය යුතු බවත් ඔවුන් මරණයෙන් පසු ද පින් අනුමෝදන් කරවිය යුතුය යන්න පිළිබඳ මනා වැටහීමක් තිබේ. නමුත් ප්‍රේත ලෝකයෙහි උපදින්නන්ට යහපත් දෙයෙහි යහපත් ප්‍රතිඵලත් අයහපත් දෙයෙහි අයහපත් ප්‍රතිඵලත් තිබෙන බව වටහාගන්නට අවබෝධයක් නොමැත. මේ සසර ගමන ආත්මභාව හතකට කෙටි කරගැනීමට හැකි බවද ඔවුන් නොදනිති.

අප යහපත් අයහපත් දෙය, කර්මය කර්මයෙහි විපාක මිථ්‍යා දෘෂ්ටික ලෝකයන්ගෙන් මිදීමට දැන සිටීම, භව ගමන සීමා සහිතවූ ආත්ම ගණනකට කෙටිකර ගැනීම යන කරුණු වටහා ගත්තේ ලොව්තුරා බුදුරජාණන්වහන්සේ පරම සත්‍ය අවබෝධ කරගත් බැවිනි.

ලෝක සත්වයාට මේ සා සනසිල්ලක් උදා කර දෙන්නට උන්වහන්සේ අප්‍රමාණ වු දුක්වින්දේ ය. එදා දීපංකර බුදුරජාණන්වහන්සේගේ පාද මූලයෙහි නිවන් අවබෝධ කරගැනීමට බුදු රජාණන්වහන්සේට අවස්ථාව ලැබුණ ද උන්වහන්සේගේ පරාර්ථකාමී සිතුවිලි මුල් කොටගෙන සියලු ලෝ වැසියන්ට සත්‍ය කියාදීම උන්වහන්සේ අරමුණු කරගත්තේය.

බුදුරජාණන්වහන්සේ එදා එවැනි පියවරක් ගත්තේ ඔබත්, මාත් සියලු ලෝක සත්වයාටත් නිවන් අවබෝධ කරවීම පිණිසය.

එක් අවස්ථාවකදී උන්වහන්සේ මෙලෙස දේශනා කොට තිබේ. කල්පයක් යනු යොදුනක් දිග, යොදුනක් පළල, යොදුනක් උස පෙට්ටියකි. එම පෙට්ටියට අබ පුරවන්න යනුවෙන් උන්වහන්සේ දේශනා කොට තිබේ. අවුරුදු සියයකට එක් වතාවක් එම අබ පිරවූ පෙට්ටියෙන් එක් අබ ඇටය ගණනේ ඉවත් කරන ලෙස උදාහරණයකින් පහදා උන් වහන්සේ දේශනා කොට තිබේ. යම් දිනෙක මෙම අබ පෙට්ටිය අවසන් වේද එදිනට කල්පයක් අවසන් බව බුදු රජාණන් වහන්සේ දේශනා කොට තිබේ.

ඒ... එක් කල්පයකි. සාරාසඛ්‍ය කල්ප ලක්ෂ ගණනක් උන්වහන්සේ පාරමීදම් පිරුවේ ඔබත් මාත්, සියලු ලෝක සත්වයා‍ත් සසරින් මුදන්නට ය. එම කාලය තුළ දී සියලු සැප සම්පත් අත් හළේය. මහ මුහුද පරයන තරමට රුධිරය දන් දුන්නේය. ඇස් ගලවා දන් දුන්නේය. මහ පොළොවේ පස් පරයන්නට ශරීර මාංශ දන් දුන්නේය.

උන්වහන්සේ යසෝදරාව වැනි රූමත්, ගුණවත් කාන්තාවක් ලැබුව ද රාහුල වැනි පුත්‍රයකු ලැබුවද ඒ සියලු දෙනා අත්හැර අභිනිෂ්ක්‍රමණය කළේ සියලු ලෝවැසියන් සසරින් එගොඩ කරවීමට ය.

එහෙත් ඔබගේ දරුවා පාසලට ගොස් නැවත නිවෙසට එන්නට මදක් ප්‍රමාද වුවහොත් ඔබ කොතරම් කලබල වනවාද? එවැනි අවස්ථාවක නොසැලී ඉන්නට ඔබට හැකියාවක් නැත.

එක් අවස්ථාවකදී බුදුරජාණන්වහන්සේ ආනන්ද ස්වාමීන් වහන්සේට මෙසේ දේශනා කළ සේක. “මා මේ හය අවුරුද්ද තුළ වින්ඳා වූ දුක මෙලොවෙහි සිටින කිසිදු දෙවියකුට, බ්‍රහ්මයකුට. මනුෂ්‍යයකුට විඳිය නොහැකිය. මට ගුරුවරයකු සිටියේ නැත. ආනන්ද පරිශීලනය කරන්නට පොත පත තිබුණේ නැත.

දුක තුළින්ම දුක ජයගත යුතු යැයි සිතා මම ශරීරයට අධික දුක් දුන්නෙමි. එදා පිට කොන්ද අතගෑ මට අසුවුණේ උදරයයි. සමහර දිනට මා වැළඳුවේ එක් කඩල ඇටයක්, මුං ඇටයක් පමණයි. නැතිනම් එක් බත් ඇටයක් පමණයි.”

“මෙසේ ශරීරයට අධික ලෙස දුක් දුන් මම ක්ලාන්තේවී ඇද වැටුණා. බඩගාගෙන ගොපලු ගාල්වලට ගියා. ගොපලු ගාලෙ හිටපු එළදෙනන්ගෙ තනපුඩුවලට කට තියා කිරි උරා බිව්වා. එවිට වැස්සියන් මට පයින් ගැසුවා. ඒ පහරට මම දින ගණන් සිහිසුන්වී ගොපලු හලේම ඇද වැටී සිටියා.

නැවත සිහිය එළැඹුනු පසු නැගිටින්නට පණක් තිබුණේ නැත. නැවත මම බඩගාගෙන ගොස් ගොපලු හලේ හරක් පැටවුන් පිට කළ අසූචි වැළඳුවා.

අසූචි වළදද්දීත් මට අපුලක් දුඟදක් දැණුනේ නැහැ.

හරක් පැටවුන්ගේ අසූචි වළඳද්දීත් උන් වහන්සේට අපුලක් දුඟදක් නොදැණුනේ උන් වහන්සේගේ අරමුණු කොටගෙන සිටියා වූ පරම සත්‍ය අවබෝධ කර ගැනීම නිසාය. ඔබටත්, මටත් සියලු ලෝකවාසීන් සසරින් එතෙර කරවීමටය.

දුක තුළින් දුක ජයගත නොහැකි බව වටහාගත් උන්වහන්සේ මධ්‍යම ප්‍රතිපදාව අනුගමනය කළේය. සුජාතා සිටු දුව දුන් කිරිපිඬු වැළඳූ උන්වහන්සේ ජය ශ්‍රී මහා බෝ සමිදුන් පාමුල හිඳිමින් අධිෂ්ඨාන කළේ “මේ ලේ, මස්, සම්, ඇට, නහර දියවේවා. සම්මා සම්බුද්ධත්වයට පත් නොවී මම මෙතැනින් නොනැගිටිමි” යනුවෙනි.

උන්වහන්සේ පංච උපාදානස්කන්ධය අත්හළේ ය. පංච උපාදානස්කන්ධය අත්හැරියා යනු රූපයට තිබෙන කැමැත්ත, විඳීමට තිබෙන කැමැත්ත, අඳුනාගැනීමට, චේතනාවට, විඤ්ඤාණයට තිබෙන කැමැත්ත අත්හැරීමය. පංච උපාධානාස්කන්ධය අත්හැරුණු මොහොතේ චතුරාර්ය සත්‍ය ධර්මයත්, සම්මා සම්බුද්ධ ඥාණයත් අවබෝධ වේ.

මේ සම්මා සම්බුද්ධ ඥාන අසිරිය ලබන්නට බුදුරජාණන්වහන්සේ ජය ශ්‍රී මහා බෝධි මූලයේදී ලබාගත් අවබෝධයක ඵලයයි අප මේ අත්විඳින්නේ.

එසේ නම් අප වෙනුවෙන් ඒ සා විශාල දුක් කන්දරාවක් විඳි බුදු රජානන් වහන්සේ ගිය මග යමින් මෙලොවෙහි පරම සැපත වූ නිර්වාණාවබෝධය පිණිසම ඔබ නිරතුරුවම කටයුතු කළ යුතු බව සිහි තබාගන්න.
