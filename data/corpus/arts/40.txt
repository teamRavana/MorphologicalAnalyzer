හෙදිය සහ වෙසක්
තව දින දෙක තුනකින් ඒ අසිරිමත් දිනය උදාවනු ඇත. මෙවරවත් වෙසක් දින රාත්‍රියේ තමාට දරුවන් සමඟ ගත කිරීමට තබා සිටි බලාපොරොත්තුව දැන් ක්‍රමයෙන් බිඳ වැටෙමින් එන බවට කිසිම සැකයක් නැත.

තම මිතුරියන් වූ අනික් හෙදියන්ගේ ඉල්ලීම පිට තමා කී දවසක් වෙසක් රාත්‍රීන් ඔවුන් වෙනුවෙන් වැඩ මුරය භාරගෙන ඉටු කර ඇත් ද? බොහෝ ඈත ගම්වල වෙසෙන ඔවුනට තම සැමියන් දරුවන් දෙමාපියන් සමඟ වෙසක් දා ගත කිරිමට කොතරම් කැමැත්තක් ඇත් ද? එහෙත් තමා මෙතෙක් කල් ක්‍රියා කොට ඇත්තේ තම දරුවන් සැමියා ගැන නොතැකු සිත් පිත් නැත්තියක ලෙස නොවේ ද? මෙවර වෙසක් රැය නම් තම දරුවන් වෙනුවෙන් නිදහස්ව තබා ගත යුතුය.

එහෙත් මේ දැඩි අදිටන හිස් මායා මාත්‍රයක් බවට පත් වූයේ නොසිතූ අයුරකින් නොවේ ද? එසේ සිදුවූයේ මීට පැය කීපයකට පෙර රෝහලට ගෙනෙන ලද කුඩා දරුවකු නිසාය.

අවුරුදු දහයක් පමණ වයසැති ඔහු වෑන් රථයකින් රෝහලට ගෙන එන ලදි. නර්මදා කඩිසර ලෙස දරුවාගේ ටිකට් පත ලියා ඔහුට ඇඳක් සකස් කර දුන්නාය. ඔහු සිටියේ සිහිසන් නැතිවය.

‘මොකද උණේ?’ ඔහුට සිහි ගන්වා අනතුරුව වේදනා නාශකයක් එන්නත් කළ නර්මදා ඇසුවාය.

‘අනේ නෝනා බට ගහක් කපන්න කඳු ගැටේට නැග්ගා එපයි කියද්දි පය ලිස්සලා වැටුණා. හරියටම ගල් ගොඩක් උඩට වැටිල තියෙන්නෙ.’ දරුවාගේ පියා යයි කිව හැකි දිරාපත් පෙනුමක් ඇති මහලු ගැමියෙක් දෑසෙහි පිරුණු කඳුළු ඇතිව ඉතා බැගෑපත්ව කීවේය.

‘බට ගහක් කපන්න ගියා.’

‘ඔව් නෝන මේ වෙසක් එකට පහන් කූඩුවක් ඕනැ කියල බාළ එකාගේ වදේට ඔය ගිහින් තියෙන්නෙ.’

‘දරුවට ටිකක් අමාරුයි. ඔළුවත් තුවාල වෙලා අතකුත් බිඳිල.’

‘අනේ නෝන දරු පැටියව සනීප කරල දෙන්න කොහොම හරි නෝනට බුදු බව අත්වෙයි. මේ අම්ම නැති කොලු පැටිය.’

මිනිසා නික්ම ගිය පසු නර්මදා දරුවා වෙත ළංවී ඔහු දෙස බැලුවාය. හිසෙහි වෙලා ඇති සුදුපාට බැන්ඩේජ් පටිය තුළින් ලේ මතුවී ඇත. වෙලා ඇති අතක් සහිතව ඔහු වැතිරී නිදා සිටින අයුරු දුක්මුසුය. දරුවාගේ ඇසිපියට යටින් කැටි ගැසුණු ලේ මිශ්‍රිත පැල්ලමක් විය. ඈ එය ඉතා සෙමින් පුළුන් කෑල්ලක් තෙත් කොට පිසදා දැමුවාය. ඔහුගේ දෙතොල් කොන් මඳක් සැලී යන අයුරු ඇයට පෙනිණ. දරුවා ස්වරූපයෙන් අකාලයේ මියගිය තම මද්දුම පුතුට සමානය. ඔහු ජීවත්ව සිටියා නම් මේ තරම් විය යුතුය.

දරුවා කෙරෙහි ආගන්තුක ආදරයක් ඇගේ සිත තුළ ඇති විය. ඔහු රැක ගත යුතු ය යන සිතුවිල්ල ඇගේ යටි සිතට ඇතුළු වී එහි වාඩි ගත්තාක් මෙන් ඇයට දැනුණේය.

ඈ නිතර දැවටුණේ දරුවා පේන තෙක් මානයේය. තමාගේ සිතෙහි මේ නොහඳුනන දරුවා කෙරෙහි මෙතරම් ඇල්මක් ඇති වූයේ කෙසේදැයි ඈ කල්පනා කළාය. ඇතැම් විට එය වෙනත් වෙසකින් පෙනෙන තමාගේ වෘත්තිමය සහජ ළැදියාව විය හැකි යයි ඕ සිතුවාය. අනතුරකට පත් වූ කිසිවකු රෝහලට ගෙන ආ විට තමා කවදත් ක්‍රියා කරන්නේ මෙලෙස නොවේදැයි සිතමින් සිතට නැගී කැලඹීල්ල මැඬ ගැනීමට ඈ උත්සාහ කළාය.

ඈ ගෙදර ගැන සිහි කළාය. කුඩා දුව දැන් නින්දට යන්නට ඇත. සැමියා ඇතැම් විට පොතක් කියවමින් සිටිනවා විය හැක. ලොකු පුතා ද ඔහු පසෙකින් නිදියනු ඇත. තම මියගිය මද්දුමයා සිටියා නම් ඔහු නිදා ගන්නේ කොහේදැයි ඇය සිහි කළාය.

හදිසියේ අසනීප වීමෙන් මහත් සේ රෝගාතුරව පුබුදු මියගියේ හිටි හැටියේ කඳු වැටියක් කඩා වැටෙන්නාක් මෙනි. ගෙතුළ දුව පැන ඇවිදිමින් තම හඬින් ගෙය පිරවූ එම කොලු පැටියා දැන් ඇත්තේ කො‍හේද? එම දරුවා මරුවාගෙන් ගලවා ගැනීමට තමාත් තම සැමියාත් දැරු උත්සාහය හා විඳි වධ වේදනා සිහි වෙත්ම දැනුදු ඇඟ ලොමු දැහැගැන්වෙයි.

රෝගී දරුවා මඳක් ඇස හැර ‘තාත්තේ’ යයි කීවේය. නර්මදා වහා ඔහු වෙත දිව ගියාය.

‘ඇයි පුතා’ ඇයට නිතැතින්ම කියවුණේය. නර්මදා ලෙඩ වී රෝහලට පැමිණෙන දරුවනට පුතා යයි අමතා ඇත්තේ කලාතුරකිනි.

‘මම මේ කොහෙද ඉන්නෙ?’ දරුවා තම පුරුදු පරිසරය නොදැක බියෙන් ඇසීය.

‘කතා කරන්නෙ නැතිව තව ටිකක් නිදා ගන්න පුතේ’

තමාගේ සිතට මේ සිදු වේගෙන එන්නේ කවර නම් අසිරියක් ද? අවුරුදු ගණනකට ඉහත තම ලොකු පුතා මෙලොව බිහි වූ දිනයේ උපන් ඒ අසිරිමත් අනුවේදනීය හැඟීම යළිත් මේ හුදකලා රාත්‍රියේ උපත ලැබී ද?

පසු දින උදයේ නර්මදා ගෙදර ගියේ බර වූ සිතකිනි. දරුවා පිළිබඳ වගකීම තම හෙදි සොහොයුරියට පැවරූ ඕ අකුරක් නෑර ඇයට කළ යුතු දේ විස්තර කර දුන්නේ අතපසු වීමකින් හෝ කිසියම් වරදක් සිදුවේයයි බියකින් මෙනි.

‘අම්මේ! අම්ම මේ පාර වෙසක් එකට ගෙදර ඉන්නවනෙ?’ ලොකු පුතා ඇසුවේය.

‘අනේ අම්මේ මේ පාර නම් වැඩට යන්න එපා ඔන්න. අපට පාන් කූඩු පත්තු කරන්නත් ඕන අම්මත් එක්ක.’ දුව කීවාය.

මේ ගැන ඈ මුලින්ම තීරණය කොට තිබුණේය. එහෙත් ඒ ගැන ඇයට තවත් යමක් කියන්නට ඇතත් මේ දරුවන් සමඟ ඒ ගැන කියා පලක් නැත. අම්මෙක් නැති තුවාල ලැබූ දරුවකු ජීවිතයත් මරණයත් අතර සටනක යෙදෙමින් රෝහල් ඇඳක් මත වැතිරී සිටිමින් තමාගේ සහාය පතයි. බුදුන් සිටින්නේ එතනය. තමාගේ තැන එතන නොවේ ද?

‘මට මේ පාරත් වෙසක් එකට ගෙදර ඉන්න වෙන්නෙ නෑ වගෙ’ පසු දින ඕ සැමියාට කීවාය.

මහා මාර්ග ඕවසියර් කෙනෙකු වූ ඇගේ සැමියා වූ විජේපාල ආගම කෙරෙහි මහත් භක්තිය ඇත්තෙකි. දිනපතාම සේවයට යාමට ප්‍රථම මල් පහන් පුදන ඔහු පෝයදාට පන්සල් යයි.

‘මට නිකම් හිතුණා. ඔයාට ඉතින් ඉස්පිරිතාලෙට වැඩිය දෙයක් නැහැනෙ’

‘මට මේ පාර නවතින්නම බැරි කාරණාවක් යෙදිල තියනවා’

විජේපාල ඒ කුමක්දැයි නොඇසුවෙන් ඈ කරබා ගත්තාය.

වෙසක් දින ළංවෙත්ම ලොකු තම නැගණියත් සමඟ එක්වී පහන් කූඩු සැදුවේය. පැටව් සහිත විශාල මව් කූඩුවක් සැදීම ඔවුන්ගේ අරමුණ විය. ලහි ලහියේ කූඩු තනමින් සිටි ලොකු තනි වූ වේලාවක් බලා නර්මදා ඔහු සමීපයට ගියාය.

‘ලොකු, මට පොඩි උදව්වක් කරන්න’ ඈ ටික වේලාවක ඔහු අසල සිට සෙමින් කීවාය.

සජිත් මවිතයෙන් මව දෙස බැලීය. මවගේ හ‍ඬෙහි ඇති ශෝකාන්විත ස්වරූපය ඔහුගේ හද කම්පා කළේය.

‘මටත් පුංචි කූඩුවක් හදල දෙන්න පුතා. මම පුතාට කඩදාසි වලට වැඩිපුර සල්ලි දෙන්නම්’

සජිත් වෙසක් කූඩුවක් කුමටදැයි අම්මාගෙන් නෑසුවේය. ඒ ලොකුගේ හැටිය. අම්මා මොකක් හරි කියන්නේ ඉතා පැහැදිලි හේතුවක් ඇතිවය. සජිත් නියමිත කූඩු වලට අමතරව හයවෙනි කූඩුවක් ද සැදුවේය.

දරුවා ක්‍රමයෙන් සුවය ලැබීය. එහෙත් ඔහුට හිස හැරවීමට හෝ අත සෙලවීමට නොහැකි විය. දරුවාට වෙසක් දාට පෙර සනීප වුවහොත් තමාට වෙසක් රාත්‍රිය නිවසේ ගත කළ හැකි වනු ඇතැයි නර්මදා සිතා සිටියාය.

‘පුතාට දැන් සනීපයි’ දරුවා මඳ සිනාවක් නඟන්නට වෑයම් කරනු දුටු නර්මදා කීවාය.

‘ඒත් අත හොල්ලන්න බෑ’ දරුවා කීවේය.

‘ඒකත් සනීප වේවි’

‘මට වෙසක් එකට ගෙදර යන්න බැරි වෙයි ද?’ දරුවා මඳ වෙලාවක් නිහඬව සිට ඇගෙන් ඇසීය.

‘ලෙඩ හොඳ කර ගන්න එපා ය ඔක්කොටම ඉස්සෙල්ල’

දරුවා මඳක් නිහඬව හිසට ඉහළින් ඇති වහල දෙස බැලීය. ඔහු කිසිවක් සිතමින් සිටියේය.

‘කවදද නෝන වෙසක් එක හෙට ද?’ කිසිවක් හදිසියේ සිහි වූවාක් මෙන් දරුවා ඇසීය.

‘ඔව් හෙට රෑට. එච්චර ඉක්මනට නම් ගෙදර යන්න බැරි වෙයි.’

‘ඔව් නෝන මගේ නංගිට තමයි දුක. එයාට වෙසක් කූඩුවක් වත් හදා ගන්න බැරි වෙයිනෙ.’

පහුගිය දින කීපය තුළ දරුවා බැලීමට පැමිණි කුඩා ගැමි දැරිය නර්මදාට සිහි විය. සායම් ගිය පරණ පන්නයේ ගවුමක් ඇඳ නිතර පැමිණි ඕ තම සොහොයුරාගේ ඇඳ අසලට වී බිය රැඳි දෙනෙතින් බලා සිටියාය.

‘පුතා අපි වෙසක් එක මෙහෙ තියමු. නංගිත් හෙට රෑට ඒවිනෙ. මමත් ඉන්නවානෙ ඔයගොල්ලොත් එක්ක.’

දරුවා හිස හරවා නර්මදා දෙස මවිතයෙන් බැලුවේය. තමා වෙත ගලා එන මාතෘ සෙනෙහස ඔහුට ප්‍රථම වරට දැනුණේය.

‘නෝන වෙසක් එකට ගෙදර යන්නෙ නැද්ද?’ දරුවා ඇසුවේය. කිසිවක් නොකියා ඔහුගේ පොරෝණය සකස් කොට එතනින් ඉවත්ව ගියාය.

පසුදා වේලාසනින්ම රාත්‍රී කෑම පිළියෙල කළ නර්මදා ගෙදර දොර සියලු කටයුතු නිම කොට කෑම පාර්සලයක් ද බැඳ ගත්තාය. ලොකු පුතා පහන් කූඩුව අලවා හමාරකොට තිබේ. ඇගේ වැඩ මුරය යෙදී තිබුණේ සවස පහටය. රෝහලට යන්නට පිටත්වී ඕ ලොකු පුතාට රහසක් කීවාය. ඈ පහන් කූඩුව දල්වන තෙක් සිටියේ නැත.

ඈ දිගටම තමාගේ වාට්ටුවට ගොස් දරුවාගේ ඇඳ දෙස බැලුවාය. දරුවා තනිවම වාට්ටුවට ඇතුළුවන දොරටුව දෙස ඇස් යොමාගෙන සිටියේය. වැඩ මුරය නිමා ව ඇගේ මිතුරි හෙදිය යන්නට සැරසෙමින් සිටියාය. මුළු වාට්ටුවම පාළුවට ගොස්ය. යා හැකි සියලුම රෝගීහු ඉවත්ව ගොස් සිටියහ.

වෙසක් සඳ සෙමින් සෙමින් වටකුරුවට දීප්තිමත්ව පායා එනු ඔවුනට පෙනිණ.

‘බුදු හාමුදුරුවො බුදු උණේ මේ වගේ දවසකනෙ’ දරුවා කීය.

‘ඔව්’

‘උන්නාන්සෙ ලෙඩ වෙච්ච අයට හුඟක් කරුණාවලු. මම දහම් පාසලේදී ඉගෙන ගත්ත උන්නාන්සෙ ලෙඩ වෙච්ච හාමුදුරු කෙනෙකුට සාත්තු කරපු හැටි. තමන්ගෙම අතින් වතුර උණු කරල ලෙඩාගේ ඇගේ තිබුණු වණ සුද්ද කරාලු.’

දරුවා දිගටම කියවනු ඈ නිහඬව අසා සිටියාය. ඈ ඔහුගේ ඇඳ මත ඉඳ ගෙන දෙකකුල් පහතට දමා පාළු වාට්ටුව දෙස බලා සිටියාය.

කිසියම් සමූහ ගී ගායනයක් ඈතින් ඇසේ. එය පාරේ ගමන් කරන වෙසක් භක්ති ගී ගායනයක් විය යුතු යැයි ඈ සිතුවාය. ඔව්හු බුදුන්ගේ අප්‍රමාණ ගුණ ගීයට නංවා ගයති. මේ පාළු නිසංසල රාත්‍රියේ මෙසේ තනිව එයට සවන් දෙන විට සිතට නැ‍ඟෙන හැඟීම උසුලාගෙන සිටීමට බැරි තරම් බරය.

‘කවුද ඒ සිංදු කියන්නෙ. ඒව හරිම ලස්සනයි. මට ඒක බලන්න ඇත්නම්’

‘පුතාට හෙලවෙන්න හොඳ නෑ’ එය නෑසුණාක් මෙන් ඕ කීවාය. දරුවා එතැන් සිට කියවීම නවත්වා නිහඬව සිටියේය. ඈ හැරී ඔහු දෙස බැලුවාය. දරුවා හඬමින් සිටියේය. ඔහුගේ දෙනෙතින් ගැලු කඳුළු දෙකපොළ ඔස්සේ රූරා වැටෙමින් තිබිණ.

‘ඇයි අඬන්නෙ. මොකක්ද උණේ?’

‘මට ගෙදර යන්න ඕන. මට නංගිව බලන්න ඕන. මම නැත්නම් එයා අඬනව. එයාට අම්ම කෙනෙක් නැහැනෙ.’

ඒ ගැන හිතන්න එපා පුතා. දැන් ඔය ගොල්ලන්ට අම්ම කෙනෙක් ඉන්නවා.’ ඈ ඔහුගේ නළලත තම සීතල අත්ල තබමින් කීවාය.

‘කෝ අම්ම කෙනෙක් නෑ’

‘අපි බත් ටිකක් කමු ද?’ එය නෑසුනාක් මෙන් ඕ බත් පාර්සලය ලිහුවාය. ‘මම කවන්නම් පුතාට’

කිසිවකු වාට්ටුවට ඇතුළු වන හඬින් ඔව්හු හැරී බැලූහ. විජේපාලත් ලොකු පුතාත් දුවත් වාට්ටුවට ඇතුළු වූහ. ඔව්හු මොහොතක් එතැනම නැවතී සිටියහ. සියල්ලෝම උනනුන් යථා පරිදි වටහා ගත්තෝය.

ලොකු, කුඩා වෙසක් පහනක් ගෙනවිත් තිබුණේය. ළා රෝස පැහැති කොළවල තද රතු පැහැයෙන් මල් කපා අලවා තිබුණි. කූඩුව එසවූ විට එහි අලවා තිබු රැලි අපූරුවට දිස් වුණේය. නර්මදා කතා බහින් තොරව ලොකු පුතා අතින් කූඩුව ගෙන රෝගී දරුවාට දුන්නාය.

‘මම මේක නංගිට දෙනවා’ දරුවා ඒ දෙස බලා මඳ වේලාවකට පසු කීවේය.

භක්ති ගී කණ්ඩායම ළං ළංව එන බව තේරිණ. වාතය කපාගෙන ඔවුන්ගේ හඬ ඇසිණ. ගී රාවයේ ආත්මීය ගුණ සුගන්ධය වායුව තුළට මුසු වී එහි වූවන් වසා වැතිරෙන්නට විය. මුළු පරිසරයම පහන් අවස්ථාවකට උචිත පරිද්දෙන් ශාන්ත වීය. පවිත්‍ර වූද ඉතා උතුම් වූද සිතුවිලි එහි වූ සියල්ලන්ගේ හදවත් තුළ ක්‍රමයෙන් ලියලමින් පැවතිණ.