යටවර ශ්‍රී සංඝරක්ඛිත නාහිමි ගුණ සැමරේ
මහනුවර සංචාරක ගාමිණී සමරනායක
මධ්‍යම පළාතේ මහනුවර දිස්ත්‍රික්කයේ පාතදුම්බර පල්ලේගම්පහ කෝරළේ වත්තේගම, යටවර දී 1910 ජනවාරි මස 23 වෙනි දින ජන්ම ලාභය ලැබූ අප අනුනායක හිමියන්ගේ මාපියන් වූයේ යටවර අභයකෝන් මුදියන්සේලාගේ ගම වළව්වේ ලොකුබණ්ඩාර සහ දෙගල්දොරුවේ උක්කුමැණිකේ ලොකු කුමාරිහාමිත් යන දෙපළය.

කුඩා කාලයේදී වත්තේගම ක්‍රිස්තුදේව විදුහලින් මූලික අධ්‍යාපනය ලද මුන්වහන්සේ පාසල් කාලයේදී එහි ඉගෙනීමෙහි දක්ෂයෙක් වූයේය.

පසුව මව්පියන්ගේ කැමැත්ත හා ආශීර්වාද මත 1922 දී පැවිදි දිවියට ඇතුළත් වූහ. යටවර සංඝරක්ඛිත නමින් හඳුන්වන ලද මෙම කුඩා සාමණේරයන්ගේ ආචාර්යවරයාණන් වූයේ කරල්ලියද්දේ පුරාණ විහාරය හා නාපාන පුරාණ විහාරය යන විහාරද්වයාධිපතිව වැඩ විසූ අපවත් වී වදාළ කරල්ලියද්දේ ශ්‍රී සරණපාලාභිධාන මහා ස්වාමීන් වහන්සේය.

පසුව වත්තේගම විද්‍යාදර්ශන පිරිවෙන් විහාරයට ඇතුළත් වූ යටවර සංඝරක්ඛිත හිමියෝ වත්තේගම විද්‍යාදර්ශන පිරිවෙනේ පරිවේණාධිපතිව වැඩ විසූ අපවත් වී වදාළ අස්ගිරි මහා විහාර කාරක සංඝ සභාවේ කාරක පදවියක් දරමින් එහි ලේඛකාධි ධුරය හෙබවූ කොටගම ශ්‍රී සුනන්දාභිධාන බදුලු මුතියංගන රාජමහා විහාරයෙහි නාහිමියන් සමීපයෙහි පැවිදි දිවියට අවශ්‍ය බණ, දහම් ප්‍රගුණ කළහ.

අනතුරුව උසස් අධ්‍යාපනය සඳහා පළමුකොට බොරලැස්ගමුවේ පරමධම්ම නිවාස පිරිවෙනට ඇතුළත් වූහ. එහි මඳ කලක් අධ්‍යාපනය ලැබීමෙන් පසු කොළඹ මාලිගාකන්ද විද්‍යෝදය මහ පිරිවෙනට ඇතුළත් වූ උන්වහන්සේ එහිදී පිරිවෙන් අධ්‍යාපනය දක්වා ඉතා උසස් ලෙස, දක්ෂ ලෙස අධ්‍යාපනය හදාරමින් එහි අවසාන පරීක්ෂණයෙන් ඉතා උසස් ලෙස සමත් වූහ.

1930 වර්ෂයේදී මහනුවර අස්ගිරි මහා විහාර මංගල උපෝසථාගාරයේදී උපසම්පදාව ලැබූහ. තම ආචාර්යවරයන් වහන්සේගෙන් ද තමන් උගත් බොරලැස්ගමුවේ පරමධම්මචේතිය පිරිවෙනෙන් ද ලැබූ අධ්‍යාපනය හේතු කොටගෙන ධර්මවිනය පිළිබඳ උසස් අධ්‍යාපනයක් ලැබූ මෙම හිමියන් වල්බෝතලේ වික්‍රමශිලා විද්‍යාදර්ශන පිරිවෙනේ ආචාර්ය මණ්ඩලයේ පත්වීමක් ලැබ ටික කලක් එහි සේවය කළහ.

කලක් ගංගොඩවිල සුභද්‍රාරාම පිරිවෙනේ උප ප්‍රධාන පරිවේනාධිපතිවරයා ලෙසත් සේවය කරන ලදී.

1945 දී අපවත් වී වදාළ මුල්ලේගම ධර්මකීර්ති ශ්‍රී ඡන්දද්‍රෝති ගුණරතනාභිධාන මහා නාහිමියන් විසින් අස්ගිරි මහා විහාර කාරක සංඝ සභික ධුරයට පත්කරන ලදහ. එම සභික ධුරයෙහි කටයුතු ද, පෝය ගෙයි කටයුතු ද උනන්දුවෙන් හා පිළිවෙළට සිදුකළ උන්වහන්සේ ඉතා ටික කලකින්ම එහි කථිකාචාර්ය ධුරයකට පත්කරන ලදහ.

මහනුවර ශ්‍රී දළදා මාලිගාවේ තේවා ධුරයට පත් වූ යටවර ශ්‍රී සංඝරක්ඛිත ස්වාමීන්ද්‍රයන් වහන්සේ එම වගකීම ගෞරවයෙන් හා ශ්‍රද්ධාවෙන් ද ඉටු කළහ.

මහනුවර අභයගිරි විජයසුනන්දාරාම මහා විහාරස්ථානයේ වැඩ සිටි අපවත් වී වදාළ ගොඩමුන්නේ ශ්‍රී නාගසේන ධම්මානන්දාභිධාන අස්ගිරි මහා විහාරයේ මහා නාහිමියන්ගේ අපවත්වීමෙන් පසු පුරප්පාඩු වූ සුදුහුම්පොල රාජමහා විහාරයේ විහාරාධිපති තනතුරට මහනුවර අස්ගිරි මහා විහාරස්ථ සංඝ සභාව මඟින් 1976 වර්ෂයේදී පත්කරන ලද යටවර සංඝරක්ඛිත හිමියන් අපවත් වනතුරුම එහි විහාරාධිපති ධුරයට අයත් සියලු කටයුතු නොපිරිහෙලා ඉටුකරන ලදහ.

විශේෂයෙන් අස්ගිරි මහා විහාරයටත් පොදුවේ භික්ෂු ශාසනයටත්, යටවර සංඝරක්ඛිත හිමියන්ගෙන් සිදුවූ ආගමික හා සමාජීය සේවය ගැන සලකා බලා අස්ගිරි මහා විහාරයේ වර්තමාන මහා නායක හිමියන් විසින් උන්වහන්සේ මල්මහා විහාරයේ ජ්‍යෙෂ්ඨ කාරක සංඝ සභික ධුරයකට ද තෝරා පත්කර ගනු ලැබිණ. අස්ගිරි මහා විහාරයේ අනුනායක පදවිය දරමින් වැඩ විසූ විද්‍යා විශාරද හාලියාලේ ශ්‍රී සුමනතිස්ස අනුනාහිමියන්ගේ අපවත් වීමෙන් පසු පුරප්පාඩු වූ අනුනායක පදවියට අතිපූජ්‍ය මහා නාහිමියන් ප්‍රමුඛ උත්තරීතර සංඝ සභාව විසින් යටවර ශ්‍රී සංඝරක්ඛිත හිමියන් පත් කරන ලදහ.

මෙලෙස ලෝක බෞද්ධ ශාසනයටත්, සමාජයටත් ඉමහත් සේවාවක් කළ අප අනුනාහිමියන් අසූඅට අවුරුද්දක් (88) ආයු වළදා අප අනුනාහිමියෝ ඉකුත් 1998 අගෝස්තු මස 04 දා සිහි නුවණින් යුක්තව අපවත් වී වදාළහ.

මේ මස අගෝස්තු මස 04 දිනට උන්වහන්සේ අපවත් වී වසර 16 ක් සපිරේ. මෙදින උන්වහන්සේගේ ජන්ම ලාභය ලැබූ පාතදුම්බර යටවරදීත්, නාපාන අමුණුගම ප්‍රදේශයේදීත් උන්වහන්සේට නිවන් සුව පතා පිං පැමිණවීමේ පිංකම් පැවැත්වීමට කටයුතු යොදා තිබේ.

මේ අතර පාතදුම්බර - නාපාන අමුණුගම අන්‍යෝන්‍යාධාර සමිතිය විසින් ද මෙවැනිම පිං පැමිණවීමේ පිංකමක් පැවැත්වීමට කටයුතු යොදා තිබේ.