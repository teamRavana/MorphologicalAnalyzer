‘අපි දන්නා දේ පස් මිටකි නොදන්නා දේ ලෝකය තරම් ය’
 
ප්‍රවීණ ග්‍රන්ථ පරිවර්තක සුන්දරම් සෞම්‍යන්
සිංහල - දෙමළ සාහිත්‍ය ක්ෂේත්‍ර දෙකේ ම වැඩි කතා බහට ලක් නොවුණ ද සුන්දරම් සෞම්‍යයන් මේ දෙඅංශයටම විශාල මෙහෙවරක් කළ ලේඛකයෙකි. ඒ මෙහෙවර වූ කලී මාර්ටින් වික්‍රමසිංහයන් දෙමළ පාඨක සමාජයට හඳුන්වා දීමයි. අදට දශක දෙකකට පමණ පෙරාතුව විරාගය හා මඩොල්දූව දෙමළ බසට පරිවර්තනය කරමින් එකී සුවිසල් සාහිත්‍ය කාර්යයට උරදුන් සුන්දරම් සෞම්‍යයන් මෙරට තේ වගාව පසුබිම් ක‍රගෙන ලියැවුණු කෝහිලම් සුප්පයියා ලේඛකයාගේ ‘තූරත්තු පච්චෛ’ නවකතාව සිංහලින් පළ කිරීමට සැරසෙයි.

“කෝහිලම් සුප්පයියාගේ ‘තූරත්තු පච්චෛ’ කෘතිය සිංහල පාඨකයාට හඳුන්වා දීම වැදගත් යයි ඔබ සිතුවේ ඇයි?”

“ලංකාවේ කෝපි වගාව විනාශ වූ පසු තේ වගාව ඇරඹුණා. මුල් ම තේ පැළය හිටවන්නේ නුවර ලූල්කඳුර ප්‍රදේශයේ. ඒක සිද්ධ වුණේ එක්දහස් අටසිය හැට හතේදී. පේරාදෙණිය ‍උද්‍යානයේදී පර්යේෂණයක් කරලා ටේලර් කියලා සුදු මහත්තයෙක් තමා තේ වගාව ආරම්භ කරන්නේ. සුද්දන්ට ඕනෑ වුණා ලංකාවේ කඳුකරයේ තේ වගාව දියුණු කරන්ඩ. ඒත් ලංකාවේ සිංහල මිනිස්සු කැමැති වුණේ නැහැ සුද්දන්ගේ කුලී වැඩ කරන්ඩ. ඒ නිසා තමයි ඔවුන් ඉන්දියාවෙන් කම්කරුවන් ගෙන්නන්න තීරණය කරන්නේ.

මේ විදිහට ඉන්දියාවේ සිට ලංකාවට එන දෙමළ ජනයා බොහෝ පීඩාවන්ට ලක් වෙනවා. ඔවුන් රැගෙන එන්නේ බොරු කියා රවට්ටලා. නමුත් නැවට නැඟපු වෙලාවේ සිට ම ඔවුන්ට මුහුණපාන්න වෙන්නේ මහා දුක් කරදරවලට. මන්නාරමේ සිට සැතැප්ම සිය ගණනක් ඔවුන්ට පයින් ගමන් කරන්න වෙනවා. සමහර අය මගදී මිය යනවා. ජීවත්වන පිරිස ද කායික හා ලිංගික වශයෙන් සූරා කෑමට ලක්වෙනවා. විශේෂයෙන් ම කාන්තා පක්ෂයට මුහුණපෑමට සිදුවන හිරිහැර වැඩියි. වතු කංකානිලා හා පාලකයන්ගේ කාමුක ආශාවන් ඉටු කරගන්නේ මේ අසරණ ස්ත්‍රීන්ගෙන්.”

“මේ කතාව තමා ‘තූරත්තු පච්චෛ’ නවකතාවට පසු බිම් ‍වන්නේ. ඉන්දියාවේ සිට ලංකාවේ නාවලපිටියේ හැමිල්ටන් කියන තේ වත්තේ වැඩට එන වේලු හා වල්ලි කියන චරිත මුල් කරගෙනයි කෝහිලම් සුප්පයියා මේ නවකතාව රචනා කර තිබෙන්නේ. මේ ලේඛකයා බදුල්ලේ ජීවත් වූ කෙනෙක්. ඔහු හැඳින්වෙන්නේ වතුකරයේ දෙමළ කම්කරු ජනතාවගේ සැබෑ ජීවන තතු හෙළි කළ මුල් ම ලේඛකයා හැටියටයි.”

‘තූරත්තු පච්චෛ’ කියන පොතේ සිංහල අදහස ‘ඈත දිස්වන නිල්ල’ වගේ තේරුමක් සහිත එකක්. ලංකාවේ තේ වගාව වැඩි දියුණු කරන්ඩ දෙමළ කම්කරු ජනයා දිවි පරිත්‍යාගයෙන් මෙහෙවර කළ හැටි මේ කතාවේ අපූරුවට විස්තර වෙනවා. ඒ වගේ ම පසු කාලයේ වතුකරය පසුබිම් කරගෙන ඉංග්‍රීසියෙන් ලියැවුණු පොත්වල දක්නට නොලැබෙන දෙමළ ජනයාගේ සැබෑ ජීවන තතු රැසක් මෙහි ඇතුළත්ව තිබෙනවා. ඉතින් මා කල්පනා කළේ වර්තමාන සිංහල පාඨක සමාජයට මෙය අපූරු අත්දැකීමක් වෙයි කියල.

“විරාගය, මඩොල්දූව හා පාලම යට වැනි නවකතා පසුගිය කාලයේ ඔබේ අතින් දෙමළට නැඟුණා. මේ පොත්වල ඔබ දුටු විශේෂත්වය කුමක්ද?

“වික්‍රමසිංහ මහත්ත‍යගෙ විරාගය කියවූ පසු මට සිතුණා එය දෙමළ පාඨක සමාජයට හඳුන්වාදීම වැදගත් කියලා. ඒකට ප්‍රධාන හේතුව තමා විරාගය පළමු වන සිංහල - මනෝවිද්‍යාත්මක නවකතාව වීම. මහාචාර්ය සරච්චන්ද්‍ර ද එය ඉහළින් අගය කර තිබුණා. සෑම සිංහලයකුගෙම ජීවිතයෙන් බිඳක් හෝ විරාගයේ ඇතුළත් වී තිබෙන බව මට හැඟුණා. ඒ වගේ ම විරාගයේ සිංහල සංස්කෘතිය අපූරුවට පිළිඹිබු කරන නවකතාවක්. මේ කරුණු තමා එය දෙමළට නැඟීමේදී මට හේතු කාරණා වුණේ.

“මඩොල්දූව ගැන කියනවානම්, 1993 වන විට එය භාෂා රැසකට පරිවර්තනය වෙලා තිබුණත් දෙමළට නැඟී තිබුණේ නැහැ. එය මේ රටේ ප්‍රධාන ජනකොටසකගේ භාෂාවට නැඟීමට කවුරුවත් උනන්දු නොවීම ගැන මට කනගාටුවක් ඇති වුණා. අනික ඒ කාලේ එය ඉතා ජනප්‍රිය යොවුන් කතාවක්. දෙමළ පාඨකයා මෙය සතුටින් වැලඳ ගනීවි කියා මට හිතුණා. කුලසේන ෆොන්සේකාගේ පාලම යට පොතේ එන නාගරික ජීවිතයේ අත්දැකීම් දෙමළ ජනයාට අලුත්. ඒ නිසා විශේෂයෙන් ම මුඩුක්කු සමාජ ජීවිතය අපේ පාඨක ප්‍රජාවට හඳුන්වාදීමට මෙය අවස්ථාවක් කරගත්තා.”

“අසූ තුනේ ජූලි කලබලවලදී ‍ඔබේ පවුලේ සාමාජිකයන් කුරිරු ලෙස ඝාතනයට ලක්වූ බව අප අසා තිබෙනවා.

“අසූ තුනේ කලබලවලදී මගේ තාත්තාත්, සහෝදරයන් දෙන්නා හා මස්සිනාත් ජාතිවාදින්ගේ ගොදුරු බවට පත් වුණා. අපේ නිවසත් පිලිස්සුවා. මගේ ජීවිතය රැකුණේ මා එහි නොසිටි නිසයි. ඒ කාලයේ මම ගුරුවරයෙක්. මේ ඛේදවාචකයෙන් පස්සේ මම මඩකලපුවට ගිහින් වාලච්චේනේ තියාවටුවාන් සිංහල විද්‍යාලයේ ඉගැන්නුවා. සිංහල මාධ්‍යයෙන් ඉගෙන ගෙන තිබීම නිසාදෝ මා තුළ වෛරයක් ඇති වුණේ නැහැ. සිංහල සමාජයේ බහුතරයක් දෙනා ඉතා යහපත් අය බව මම දැනගෙන හිටියා. බදුලු මහා විද්‍යාලයේ අනාථ කඳවුරට බත් මුල් අරගෙන සිංහල සාමාන්‍ය ජනයා අනාථයන් බලන්න ආවා. බෝධිරුක්කාරාම පන්සලේ නායක හාමුදුරුවෝ දෙමළ අනාථයන්ට ආරක්ෂාව දුන්නා. මෙවැනි කරුණු නිසා මගේ සිතේ ජාතික එකමුතුකම ගැන මිසක් ගැටුමක් ගැන සිතුවිලි ඇති වුණේ නැහැ.”

වාර්ගික සුහදත්වය අගය කරන ලේඛකයෙක් වශයෙන්, අතීතයේ ඇතිවූ දුක්මුසු සිදුවීම් යළි අනාගතයේ ඇති නොවීමට ඔබ කර‍න යෝජනා මොනවාද?”

“වාර්ගික, ආගමික වගේ බේදවලින් තොරව සැමට සමානව සලකන සමාජයක් ගොඩනැඟීම තමා දිගු කාලින විසඳුම. මහජාතිය කල්පනා කරන්න ඕනෑ සියලු දේ තමන් භුක්ති නොවිඳ සුළු ජාතීන් අතරත් බෙදා දෙන්න. ඒ වගේ ම සුළු ජාතීන් හිතන්න ඕනා ගැටුම්වලට නොගොස් සුහදශීලීව ගැටලු විසඳාගන්න. සිංහල - දෙමළ භාෂා දෙක ඉගැන්වීම ඉතා වැදගත්. අද සමාජයේ වැඩි උනන්දුවක් තියෙන්නේ ආර්ථික ප්‍රතිලාභ තියෙන දේවල් ඉගෙනගන්න, කොරියන්, ජපන් ඉගෙන ගන්න උනන්දු වෙන්නේ රැකියා අවස්ථා ලැබෙන නිසා. සිංහල - දෙමළ ඉගෙනීම තුළින් සමාජයට වැඩි ප්‍රතිලාභයන් ලැබෙන්න සැලැස්සුවොත් ජනතාව එතනට යොමු වෙයි.

“පරිවර්තන සාහිත්‍යය දියුණු කිරීමට කළ යුත්තේ කුමක්ද?”

සිංහල - දෙමළ භාෂා දෙකෙන් පරිවර්තන කටයුතු කරන ලේඛකයන් ඉතා අඩුයි. ගණන් කළොත් විසිපහකට තිහකට වැඩි නැහැ. ඒ ප්‍රමාණය වැඩි කළ යුතුයි. භාෂා ඉගැන්වීම, සිංහල දෙමළ පරිවර්තන සාහිත්‍යයට අතදීම වැනි පියවර මගින් මෙය වැඩි දියුණු කරන්න පුළුවන්. දෙමළ සහ සිංහල - සංස්කෘතිය අතර අසමානකම්වලට වඩා තියෙන්නේ සමාන කම්.

මනිමේඛලා කියන පුරාණ පද්‍ය ග්‍රන්ථයේ කවියක් තියෙනවා ‘කට්රදු කෛමන්නලවු - කල්දාදදු උලගලවු’ කියලා. ඒකේ සිංහල තේරුම මේ විදිහයි. ‘අප ‍දන්නා දේ පස් මිටක් සමානය - නොදන්නා දේ ලෝකය තරමට විශාල ය’ මට මේ කවිය කියවන විට බුදු දහමේ එන කොළ මිටේ උපමාව සිහිපත් වෙනවා. බුදු දහම දෙමළ ජනතාවට නුහුරු දහමක් නොවන බව මින් පැහැදිලි වෙනවා. සමාජ සබඳතා ගොඩනඟා ගැනීමේදී සාහිත්‍යය වගේ ම වෙනත් බොහෝ ක්ෂේත්‍ර භාවිතා කරන්න පුළුවන් බව අපි තේරුම් ගන්න ඕනෑ.”

සංවාද සටහන - කල්ප
ඉන්දීය දාර්ශනික සම්ප්‍රදාය සහ ‘මිථ්‍යා දෘෂ්ටි’ ආකල්පය
අර්ථ විවරණය සහ පශ්චාත් නූතනවාදය ඉන්දියානු පර්යාවලෝකණයකින් අවබෝධ කර ගැනීම යනුවෙන් වූ දේශනයකට සවන්දීමට ලැබීම මෙම සතියේ ලැබුණු වැදගත් අත්දැකීමක්. අභාවප්‍රාප්ත මහාචාර්ය සෝමසුන්දරම් ක්‍රිෂ්ණරාජා සමරු දේශනය වූ මෙය පවත්වනු ලැබුවේ මහාචාර්ය එස්. පන්නීර්චෙල්වම් විසින්. මදුරාසි විශ්ව විද්‍යාලයේ දර්ශනය සහ ආගමික චින්තාවන් පිළිබඳ ආයතනයෙහි ප්‍රධානියා වන ඔහු යාපනය විශ්වවිද්‍යාලයේ කෛලාසපති ශ්‍රවණාගාරයේදී මෙම දේශනය පැවැත්වූවේ මැයි මස 27 වැනි දිනයි. එච්.ජී. හැඩමර්ගේ සහ ආදි ශංඛර්ගේ විශ්ලේෂණ සහ අර්ථ විවරණ ක්‍රමවේදය, ඩෙරීඩාගේ විසංයෝජන ප්‍රවේශය සහ නාගාර්ජුන වශයෙන් ප්‍රධාන අනුමාතෘකා දෙකක් යටතේ ගොනු වී තිබුණු මෙම දේශනය කරුණු කීපයක් නිසා ම වැදගත් යැයි මම සිතනවා.

ඉන්දීය දර්ශනයන්හි හරය තේරුම්ගත යුත්තේ බටහිර දර්ශනයෙහි ආලෝකයෙන් ය යන්න ඔහු අවධාරණය කළ එක් ප්‍රධාන කරුණක්. එහිදී ඔහු දැක්වූ වැදගත් අදහසක් වූවේ මෙහිදී තමන් උත්සහ කරන්නේ බටහිර දර්ශන සම්ප්‍රදායෙහි එන අදහස් ඊට පෙර සිටම පෙරදිග තිබුණේ ය යන ජනප්‍රිය අදහස තහවුරු කිරීමට නොවන බවයි. එයට වෙනස්ව එක සමාන අදහස් වනාහි සම්ප්‍ර දායන් දෙකක් තුළ හෝ වැඩි ගණනක පැවැතීම දර්ශන විෂය ක්ෂේත්‍රයට අලුත් දෙයක් නොවන බව ඔහු පෙන්වා දුන්නා.

මෙම දේශනය ශ්‍රවණය සඳහා පැමිණ සිටි ප්‍රේක්ෂකයන් අමතා ඔහු පළ කළ තවත් අදහසක් අද ලාංකේය සමාජය මුහුණ දී සිටින දාර්ශනික දුගී බවට කදිම පිළිතුරක් වුණා. එනම් ඉන්දීය දර්ශනය තේරුම් ගැනීම සඳහා අනිවාර්යයෙන් ම කියවිය යුතු ග්‍රන්ථයක් ලෙසට ටී. ආර්. වී. මූර්තිගේ Central Philosophy of Buddhism නම් ග්‍රන්ථය හඳුන්වා දීමයි. බොදු බල සේනාව බඳු සංවිධානවල ක්‍රියාකාරිත්වය පිළිබඳ අත්දැකීම් ලබන තරුණ පරපුරක් ඉදිරියෙහි බෞද්ධ දර්ශනය පිළිබඳ මග පෙන්වීමක් ඉන්දියාවෙහි සිට පැමිණි මහාචාර්යවරයෙකු විසින් දෙමළ බසින් සිදු කරනු ලැබීම මෙම දේශනයෙහි වූ වැදගත්ම හරයාත්මක පණිවිඩය යැයි මම සිතනවා‍.

අපගේ අධ්‍යාපන ක්‍රියාවලිය මඟින් පිටුවහල් කර ඇති වැදගත් සම්පතක් ලෙස දර්ශනය නම් විෂය සඳහන් කළ හැකියි. අනෙකුත් චින්තන සම්ප්‍රදායන් ‘මිථ්‍යා දෘෂ්ටින්” ලෙස අර්ථ නිරූපණය කෙරෙන අධ්‍යාපන ක්‍රමය තුළ බෞද්ධාගම මිස බෞද්ධ දර්ශනය නිසි පරිදි ඉගැන්වීමක් සිදු කෙරෙන්ෙනත් නැහැ. පෙරදිග දාර්ශනික සම්ප්‍රදාය සහමුලින් ම ඉවත් කිරීමට ලක්ව ඇති ලාංකේය අධ්‍යාපන ක්‍රමය තුළ දාර්ශනික දුගී බව හේතුවෙන් ම බටහිර දාර්ශනික සම්ප්‍රදායට අයත් සමහර චින්තකයන් පමණක් අධිතක්සේරුවට ලක් වෙනවා.

නමුත් ඉන්දීය අධ්‍යාපන ක්‍රමය එයට වෙනස්ව යමින් පෙරදිග දර්ශන සම්ප්‍රදාය මෙන් ම අපරදිග දර්ශන සම්ප්‍රදායත් සමාන්තරව ගමන් කරන අධ්‍යාපන ක්‍රියාවලියකට ඉඩ සලස්වා ඇති හෙයින් කිසිදු දාර්ශනික සම්ප්‍රදායක් අවතක්සේරුවට ලක් වීමක් හෝ එවැන්නකට ඇති ඉඩකඩ අහෝසි වෙනවා.

තල් අරඹේ සංස්කෘතිය
කෙසෙල් හා බැදුණු සිරිත් විරිත්
මංගල උත්සව, අවමංගල උත්සව ඇතුළු සියලු ම ආගමික හා සංස්කෘතික උත්සවවලදී කෙසෙල් ගස හින්දු දෙමළ ජනයාට නැතුවම බැරි ය. ඉදුණකෙසෙල් හා අමු කෙසෙල් කැන්, කෙසෙල් කොළ, ඉදුණු කෙසෙල් ඇවරි ආදිය සුවිශේෂී කාර්යභාරයක් හින්දු සංස්කෘතිය තුළ ඉටු කරයි. ඉදුණ කෙසෙල් පලතුරක් ලෙසත් අමුකෙසෙල් රසවත් ව‍ෑංජනයක් ලෙසත් භාවිතා කරයි.

ආහාර පිළිගැන්වීමේදී කෙසෙල් කොළ සහ වියළි කෙසෙල් පට්ටා භාවිතයට ගනී. කාර්තිගෙ මංගල්‍යයෙ දී පහන් දැල්වීමේ දී පොල් බෑ රැඳවීමට ද කෙසෙල් බොඩය භාවිතයට ගනියි.

නිවසක හෝ මංගල ශාලාවල දී සිදුවන විවාහ මංගල හා ‍මල්වර උත්සවවලදී මෙන් ම පොදු වෙනත් උත්සවවලදී ද මෙලෙස ඉදුණු කෙසෙල් කැන් සහ කෙසෙල් මුහ සහිත කෙසෙල් ගස් දෙකක් කපා ගෙනවිත් ප්‍රවේශ දොරටුව දෙපස සිටවා තබයි. මෙසේ තැබීම මඟින් සංකේත වන්නේ සතුටු ජනක අවස්ථාවක්, සුබ කාර්යයක්, මංගල කාර්යයක් එම ස්ථානයේ සිදුවන බව අන් අයට ප්‍රකාශ කිරීම ය. එපමණක් ම නොව යුවලකට ජීවිතයේ විවාහ අවස්ථාවක් උදාවන්නේ එක්වරක් පමණි, යන අර්ථයත් ‍මෙමඟින් ගම්‍ය වේ. කෙසෙල් කැන් සහිත ගස් සිටුවා සැරසීමෙන් ස්ථානීය අලංකාරයත් සමාජගත අර්ථයත් සංකේතවත් කෙරේ. කෙසෙල් ගසකින් එක් කැනක් පමණක් ලබාගත හැකි අතර කෙසෙල් අලයෙන් විශාල කෙසෙල් කුරුල්ලන් ඇතිවී ලොකු කෙසෙල් පඳුරක් බවට පත්වන්නා සේ විවාහයෙන් පසු දරු පරපුරක් ඇතිවේවා යන අර්ථය ද කෙසෙල් ගස් සිටුවීමෙන් අර්ථවත් වේ.

අවමංගල කාර්යයේදී ඉදුණු කෙසෙල් කැන් වෙනුවට යොදා ගන්නේ අමු කෙසෙල් කැන් සහිත කෙසෙල් ගස් දෙකක් ප්‍රවේශ දොරටුව අබියස සිටුවීමයි. ඒ සඳහා අලුකෙසෙල් හෝ මොන්දම් වර්ගයේ කෙසෙල් භාවිතා කරයි. අමු කෙසෙල් කැන් සහිත කෙසෙල් ගස් මඟින් වේදනාව හා ශෝකය ප්‍රකාශ වේ.

කෝවිල්වල පැවැත්වෙන ආගමික උත්සවවලදී කෝවිලට ප්‍රවේශ වන ප්‍රධාන දොරටුව අබියස ඉදුණ කෙසෙල් කැන් සහිත ගස් සිටුවන අතර දෙවියන් වීදි සංචාරය කරන විට තේර් රථය ගමන් කරන මඟ දෙපස ඇති නිවෙස්වල ගේට්ටු අබියස ද තේර් රථයේත් ඉදුණු කෙසෙල් කැන් සහිත ගස් සිටුවා දෙවියන්ට බුහුමන් කරයි. එම අවස්ථාවන්හිදී භාවිතා කරනු ලබන්නේ ඇඹුල් කෙසෙල් පමණි.

හින්දු ආගමික වත් පිළිවෙත් ඉටු කිරීමේදී කෙසෙල් කොළය ඉතාමත් වැදගත් වේ.

යාග කටයුතුවලට අවශ්‍ය කරන දෑ තබන්නේ කෙසෙල් කොළය මත ය. විවාහ මංගල උත්සවවලදීත්, ආගමික දානමාන කටයුතුවලදීත්, උපවාස සීලයේ පිහිටා සිල් මිදීමේ දීත්, ආහාර අනුභවය සඳහා පිඟන් වෙනුවට කෙසෙල් කොළ භාවිතා කිරීම සම්ප්‍රදායවේ. විවාහ දිවියට පත් යුවති පති යුවලගේ මංගල ආහාර අනුභවයෙදී ද ගනු ලබන්නේ කෙසෙල් කොළ අග්ගිසි ය. එම අග්ගිසි වම් පැත්තට වන සේ තැබිය යුතු ය. එමෙන් ම මවට, පියාට, ගුරුවරුන්ට සහ වැඩිහිටියන්ට හා මළගිය ඥාතීන්ට ආහාර පිදීමේ චාරිත්‍රයේදීත් මළගිය ඥාතීන්ට ආහාර පිදීමේදීත් කෙසෙල් අග්ගිස්ස දකුණු පැත්තට වන සේ තිබිය යුතු ය. දෙවියන්ට ඉඳුණු කෙසෙල් ගෙඩි පූජා කිරීමේ දී ඒවා යේ අග්ගිසි කපා සෝදා තිබිය යුතු ය. ඕනෑම වර්ගයකට අයත් කෙසෙල් පිදීම සඳහා ගනු ලැබේ.

නාගදීපයේ ඇති නයිනපූසනි අම්මන් කෝවිලට පැමිණෙන බැතිමතුන් සඳහා දාන පිළිගන්වන්නේ කෙසෙල් පට්ටාවලට ය. විශේෂයෙන් කෙසෙල් කොළ මත ආහාර අනුභවයේ දී එළවළු ආහාර පමණක් ගනු ලබන බව අවධාරණය කළ යුතු වේ. එසේ වුවත් මළවුන්ට ආහාර පිදීමේ මියගිය ඥාතියා ජීවත්ව සිටි කාලයේ අනුභව කළ සියල්ලම පිදිය යුතු ය. එහිදී ඔහු මස් මාංශ අනුභව කර තිබුණා නම් කෙසෙල් කොළ මත මස් මාංශ තැබිය යුතු ය. ආහාර බෙදන්නේ කෙසෙල් කොළ අග්ගිසිවලට ය‍. සෙසු අයට කෙසෙල් කොළ මත ආහාර බෙදනු ලබයි. ආහාර අනුභවයෙන් පසු කෙසෙල් කොළය තමන් සිටින පැත්තට නමා ඉවත් කළ යුතු අතර පොඩිකර විසි කරන්නේ නැත.

උපවාස සිල් රකින කාලවලදී කපුටන්ට කෑම දිය යුත්තේ ද කෙසෙල් කොළ මතය. එසේ කිරීමෙන් ශනි දෝෂ නිවාරණය වන බව විශ්වාස කෙරේ‍. එපමණක් නොව කෙසෙල් අතු නිවෙස්වලට රැගෙන එන්නේ ද නැත. ගෙතුළට ගනු ලබන්නේ කපන ලද කෙසෙල් කොළ පමණි. මේ වනවිට බහුතරයක් හින්දුන් මස් මාංශ අනුභවයට හුරු වී ඇති නිසා ඔවුන් රැකියාවට යාමෙදි වෙනත් චාරිකාවල දී බත් පාර්සල් සකස් කිරීමේ දී කෙසෙල් කොළ මත මස් මාලු එතීම සිදුකරයි. එමෙන් මළවුන් පිදීමේදී මළ ගිය ප්‍රාණකාරයා ජීවත්ව සිටි කාලයේ දී මස් මාලු අනුභව කර තිබුණා නම් කෙසෙල් කොළ මත මස් මාලු ප්‍රාණකාරයාට පිදීම සිදුකරයි.

කෝවිල්වල පැවැත්වෙන උත්සව සාමාන්‍යයෙන් දින 10, 15, 25 ආදී වශයෙන් නොකඩවා පැවැත්වෙන හෙයින් එම අවස්ථාවන්හිදී අමු කෙසෙල් කැන් සහිත කෙසෙල් ගස් බඳියි. නියමිත දින වනවිට ‍එම කැන් ඉදෙන නිසා ය. එමෙන් ම දෙවියන් සහිත මංගල පෙරහැර වීදි සංචාරය කරනවිට තේර් රථයත් වීදි දෙපසත් කෙසෙල් ගස් වලින් සරසයි.

කෙසෙල් කොළවල ආහාර අනුභව කිරීම මඟින් සිරුරට සිසිලක් ද ශරීර සෞඛ්‍ය ද රැකෙන බව ද විශ්වාස කෙරේ. මේ අනුව පෙනී යන කාරණය වන්නේ හින්දු දමිළ ජනයා හා කෙසෙල් ගස වටා අවියෝජනීය බැඳීමක් ඇති බව ය.

පී.ජී.ඩී. සුනිල් ආරියරත්න
 
සංස්කෘතික
 කොළුන්දු 38 වන කලාපය නිකුත් වෙයි

ප්‍රවීණ ලේඛකයකු සහ නාට්‍යකරුවකු වන ඇන්තනි ජීවා සංස්කරණය කොට ප්‍රකාශයට පත්කරන කඳුරට සාහිත්‍යය සම්බන්ධ සාරගර්භ ලිපි රැසකින් සමන්විත ත්‍රෛමාසික දෙමළ සඟරාව වන කොළුන්දු 38 වන කලාපය නිකුත් වී ඇත. ලේඛිකාවන් සඳහා පවත්වන ලද කෙටිකතා තරගයකදී ජයග්‍රහණය ලැබූ කෙටිකතා 03 කින් සහ කඳු කර දෙමළ සාහිත්‍යයේ නියමුවාණන් වූ කෝ. නඩේසෛය්ර පිළිබඳ විශේෂ ලිපියකින් ද මෙවර කොළුන්දු හැඩගැන්වී ඇත.

සරත් ආනන්ද ගේ නවතම පරිවර්තන කෘතිය අලුත් අවියක් එළිදකී

දෙමළ සිංහල පරිවර්තකයකු වන තිස්සමහාරාමයේ සරත් ආනන්දගේ නවතම පරිවර්තන කෘතිය “අලුත් අවියක්” මෑතකදී එළි දැක්විණි.

ප්‍රගතිශීලී යුගයට අයත් දෙමළ කෙටිකතා 12 ක් ඔහු විසින් සිංහල බසට නගා තිබේ. මෙය දැනට පරිවර්තන කෘති 10 ක් එළි දක්වා ඇති සරත් ආනන්දගේ 11 වන කෘතියයි.

ඔහු විසින් සිංහල බසට පරිවර්තනය කරන ලද නීර්වෛ පොන්නෛයන්ගේ කෙටිකතා සංග්‍රහයට 2006 වස‍ෙර් හොඳම පරිවර්තනය සඳහා රාජ්‍ය සම්මානය හිමි විය.

හේමචන්ද්‍ර පතිරණ
පාලමට ලියන්න

සෑම දෙසතියකටම වරක් පළවන පාලමට ඔබේ අදහස්, යෝජනා හා නිර්මාණ ද යොමු කරන මෙන් ඇරියුම් කරමු.