අධිෂ්ඨානය
මොකද පොඩිනම මේ කලබලය.’

‘විහාර ගේ දොර ළඟ පොඩි ළමයෙක් ඉන්නවා හාමුදුරුවනේ.’

‘අනිත් අය විහාර ගේ ඇතුලේ වන්දනා කරනවා ඇති.’

‘මම තාම විහාර ගේ දොර ඇරියෙත් නෑ.’

‘එහෙනම් බෝධීන් වහන්සේ දිහාවේ ඇති.’

‘මම හැමතැනම බැලුවා.... කවුරුවත් කොහේවත් පේන්න නෑ.’

‘යමුකෝ එහෙනම්.’

‘අර ඉන්නේ හාමුදුරුවනේ. එතන පොඩි පොට්ටනියකුත් තියෙනවා.’

ඒ අසලින් ඇන තියා ගත් නායක හාමුදුරුවන් දරුවා හොඳින් පරීක්ෂා කළහ.

‘පොඩි නම... මේ දරුවා තාම නිදි. වැඩිහිටියන් වෙන උවමනාවකටවත් වත්ත පහළට යන්න ඇති. ඔබ වහන්සේ ටිකක් සෝදිසි කරලා බලන්න.’

‘එහෙමයි.’

රෙදි අතරට ගුලි වී නිසොල්මනේ නිදා සිටින දරුවා දෙස බලා සිටින නායක හාමුදුරුවන්ගේ සිතට නොයෙක් සිතුවිලි පහළ වන්නට විය. මේ වන් කිරිකැටි දරුවකු මෙලෙස අතරමං කර යෑම මොන තරම් බරපතළ වරදක්ද? මොන තරම් පාපකර්මයක්ද? සිතිවිලි දාමයන් අතරේ දරුවා වෙත නෙත් යොමා සිටි උන්වහන්සේට, දරුවා මෙතෙක් සිටි ඉරියව් වෙනස් කරමින් ඒ මේ අතට දඟලන අයුරු දුටහ. කිසි දිනක දරුවකු වඩා ගෙන නොමැති මා මේ දරුවා දෝතට ගන්නේ කෙසේද? නමුත් ඒ දේ මා කළ යුතුය. පහත් වී තිබූ සිවුරුපට උර හිසෙහි රඳවා ගත් උන්වහන්සේ නිදා සිටි රෙදි කඩ සමඟින්ම පරිස්සමින්ම දරුවා දෝතට ගත්හ. ‘ලොකු හාමුදුරුවනේ කොහේවත් කවුරුවත් පේන්න නෑ.’

‘පොඩිනම අපේ සියදෝරිස් උපාසකවයි හාමි‍ෙන්වයි ඉක්මනින් පන්සලට අඬ ගහගෙන එන්නකෝ.’

‘එහෙමයි.’

‘අපේ හාමුදුරුවනේ ඔබ වහන්සේ....’

‘ඔව් උපාසක මහත්තයෝ... අපේ පන්සලට කවුරු හෝ ඇත්තෙක් දරුවෙක් පූජා කරලා ගිහිල්ලනේ.’

‘කවුද අප්පේ මේ වගේ පව්කාර වැඩක් කරන්නේ... දෙන්න හාමුදුරුවනේ දරුවා මගේ අතට. ඔබ වහන්සේගේ සිවුරත් තෙමලා. අපි දැන් මොකද කරන්නේ ගමේ දායකයන්වත් ගෙන්නලා...’

උපාසක අම්මට පුළුවන් නේද දරුවා ගෙදර අරන් ගිහිල්ලා කිරි ටිකක් එහෙම පොවලා ‍හිමින් සැරේ පන්සලට අරන් එන්න.’

‘අනේ පුළුවනි අපේ හාමුදුරුවනේ මහ ලොකු දෙයක්යැ.’

සියදෝරිස් සමඟ බිරිය දරුවා කිහිලි ගන්නාගෙන නැවත පන්සලට පැමිණියේ බොහෝ වේලාවකට පසුවය.

‘උපාසක අපි දැන් තීරණයක් ගන්න ඕනෑ මොකද කරන්නේ කියලා. පන්සලට දරුවා ගෙනත් දැම්මත් මට පුළුවන් කමක් නෑ මේ වගේ නොදරුවෙක් හදාවඩා ගන්න. නමුත් දේහ ලක්ෂණ බලපු විට මට තේරුණ කරුණක් තමා මෙයා හොඳ පින්වත් දරුවෙක් බව, උපන් වේලාව වත් තිබුණා නම් සහ සුද්දෙටම ඒක බලන්න තිබුණා. කොහොම වුණත් මට හිතෙන අයුරින් කටයුතු කරන්න නම් ගිහියන්ගේ උදව් ඕනෑ කරනවා.’

‘මේ දරුවා ලැබුණ විදිය ගම්මුන්ගෙන් රහසක් වශයෙන් තියා ගෙන, දරුවාට අවුරුදු හතරක් පහක් වෙනතුරු හදා වඩා ගන්න පුළුවන් කමක් ඇත්නම් ඒ යන විය පැහැදම් මට දරන්න හැකියි. ඉන් පස්සේ දරුවා මගේ භාරයට ගන්නම්. මොකද උපාසක අම්මාගේ අදහස. එහෙම අපහසුවක් තියේ නම් අපි වෙනත් විකල්පයක් ගැන බලමු.’

‘දරුවෙක් මල්ලෙක් නැති අපි දෙන්නට අපේම දරුවෙක් වගේ හදා වඩා ගන්න පුළුවනි හාමුදුරුවනේ. මගේ නංගී ඉන්නේ හිඟුරක්ගොඩ, ගමේ අයට මම කියන්නම් නංගිගේ දරුවෙක් ගෙනත් මම හදාගන්න බව.’

‘එහෙම නම් හාමුදුරුවනේ අපි බොහොම සතුටින් දරුවා බාර ගන්නම්. දරු මල්ලෙක් නැතිව හිටපු අපට දරුවකු ලබා දීම ගැන ඔබ වහන්සේට පින් සිද්ධ වෙනවා.’

පියල් දසනායක වශයෙන් ඔහුට නම් තබන ලදින් කාලයත් සමඟින් ඔහු නිරෝගීව හැදී වැඩුණි. සියදෝරිස්ගෙත් පන්සල හා ඇති අසුර පියල්ට ද හුරුවිය. පොඩි උන්නාන්සේ ද ඔහුට බොහෝ සෙයින් ඇලුම් කළහ. පියල්ට පාසලේ මිතුරන් සිටියද ඒ හැමටම වඩා ඔහු ඇලුම් කළේ පොඩිහාමුදුරුවන් හටය.

දිනක් සවස පියල් පන්සලට පැමිණියද පොඩි හාමුදුරුවන් පෙනෙන්නට නොසිටි නිසා, බෝ මළුව අසල සක්මනෙහි යෙදී සිටි නායක හාමුදුරුවන් අසලට ගොස්

‘පොඩි හාමුදුරුවෝ කොහේ හරි වැඩියද? හාමුදුරුවනේ.’

‘පිරිවෙන් ගිහිල්ලා ආපිට වැඩියේ නෑ.’

‘ලොකු හාමුදුරුවනේ ඔබ වහන්සේගෙන් අහන්න කියලා මම....’

‘ඔය ළමයට මොකක්ද දැන ගන්න ඕනෑ.’

‘හාමුදුරුවනේ මාත් මහණ වෙන්න කැමතියි.’

ලොකු හාමුදුරුවන් ටික වේලාවක් නිහඬව සක්මනෙහි යෙදුණාහ. පියල් ද උන්වහන්සේ පිටුපසින් පියවර මැන්නේ පිළිතුරක් ලැබෙන තුරුය.

‘ළමයෝ... දෙමව්පියන්ගේ අවසරයක් නැතිව දරුවෙක් මහණ කරන්න බෑ. ඔය ළමයා අම්මා තාත්තාට මේ ගැන කීවද?’

‘මම කීප සැරයක්ම මේ ගැන ඇහුවා. ඒත් එයාලා මොකුත් උත්තරයක් දුන්නේ නෑ.’

‘උපාසක පන්සලට ආපු වෙලාවක මම මේ ගැන අහන්නම්.’

‘එහෙමයි.’

දිනක් උපාසකත් නායක හාමුදුරුවනුත් සතුටු සාමිචියේ යෙදී සිටි අවස්ථාවක

‘යම් කාරණයක් ගැන ඔබවහන්සේට පවසන්නයි හිතාගෙන හිටියේ....’

‘මොකක්ද උපාසක.’

‘අපේ.... දරුවා දැන් නිතරම කියන්නේ එයාට මහණ වෙන්න ඕනෑ කියලා.’

‘මගෙනුත් දවසක් ඇහුවා. ඒත් මම උත්තරයක් දුන්නේ නෑ. දරුවා මෙතෙක් කාලයක් හදා වඩා ගත්තේ ඔබලායි. ඒ ගැන තීරණයක් ගන්න ඕනෑ ඔබ දෙපළයි. කෙනෙක් සසුන් ගත වීම මහා පුණ්‍ය කර්මයක්. එහෙම හිතක් හැමෝටම පහළ වෙන්නෙත් නැහැ. ඒ දරුවා නිතර පන්සල් ආවා ගියා තමා, නමුත් කිසි දවසක එහෙම අදහසක් අපි ළමයාගේ ඔළුවට දැම්මෙ නෑ.’

‘මේ දරුවගේ අතීතයත් එක්ක බලනකොට මේක ජන්ම පුරුද්දක් වෙන්න ඇති. අනික අපි දෙන්නා තව කොච්චර කාලයක් ජීවත් වෙයිද කියලා කවුද දන්නේ, එයාට ඉදිරියට යන කල දවසක් තියෙන්න ඕනෑ. කොහොම වුණත් ඔබ වහන්සේ ළඟ ඉන්න එක ළමයගේ ඉදිරි අනාගතය ආරක්ෂිතයි. අපේ විරුද්ධත්වයක් නෑ. හාමුදුරුවනේ දරුවගේ මනාපෙට අපි ඉඩ දෙමු.’

ටික කලකට පසුව පියල්, මුත්තෙට්ටුවේ පියනන්ද නමින් පැවිදි බිමට ඇතුළත් වූහ. නායක ස්වාමින් ‍ගේ අටවන ගෝල නම උන්වහන්සේ විය. සාසනික කටයුතු මෙන්ම අධ්‍යාපනය කෙරෙහිද දැඩි උනන්දුවෙන් කටයුතු කළ උන්වහන්සේ ගිහි පැවිදි කාගෙත් සිත් දිනා ගැනීමට සමත් වූහ. ලොකු හාමුදුරුවන්ගේ සියලුම ගෝල හිමිවරු දිනක් පන්සල වෙත කැඳවූහ. දහවල් දානය වළඳා තම ගෝල බාලයන් සමඟ සතුටු සාමිචියේ යෙදී සිට... අද මා මේ සියලුම ස්වාමින් වහන්සේලාට පන්සලට පැමිණෙන ලෙස ආරාධනා ‍කළේ විශේෂ හේතුවක් මතයි. ‘මම මේ සාසනේට ඇතුල්වෙලා දැන් අවුරුදු පනහක් විතර වෙනවා. මේ කාලය තුළ දී සාසනයේ පැවැත්ම වෙනුවෙන් මම උපරිමයෙන් දායක වෙලා තියෙනවා.

ඒ වෙනුවෙන් යහපත් සංඝ පරම්පරාවක් ඇති කළා. ධර්මය අවබෝධ කරදී සමාජය යහපතට ගැනීමට මා ක්‍රියා කළා. නමුත් මට තාමත් නොහැකි වුණා මගේ අ‍ාධ්‍යාත්මය, මා බලාපොරොත්තු වූ ඉලක්කය වෙත ළඟා කර ගන්න. ඒ සඳහා උත්සාහයක් ගැනීමට මේ කාලය සුදුසු යැයි මා සිතනවා. මේ බාහිර සමාජෙන් ටික කලට ඈත්ව සිට බවුන් වැඩීමට අප කීප නමක් සූදානමින් වැඩ සිටිනවා. ඉන්දියාවේ පිහිටි ඒ සඳහා සුදුසු ස්ථානයක් අපි තෝරාගෙන තියනවා. ලබන මාසේ විසි හතර වෙනිදාට අපි ඉන්දියාවට වැඩම කරනවා. වසරක පමණ කාලයක් එහි ගත කිරීමටයි බලාපොරොත්තුව. එසේ මා වැඩම කළ පසු මේ පන්සලේ ඉන්නේ මේ පොඩි උන්නාන්සේලා දෙනම පමණයි. ඒ දෙනමට තාම දැනුම් තේරුම් මදි. ඒ නිසා කවුරු හෝ වැඩිහිටි නමක් මේ පන්සලේ නතර වෙන්න ඕනෑ. ඔබවහන්සේලාම ඒ ගැන සාකච්ඡා කරලා මට දැනුම් දෙන්න.

නායක හාමුදුරුවන් ඉන්දියාව බලා වැඩම කරන දිනය උදා විය. අනෙක් ස්වාමින් වහන්සේ එකිනෙකා දණ නමා වඳිමින් උන්වහන්සේගෙන් සමු ගන්නා අයුරුත්, තම අතින් සසුන් ගත කොට හදා වඩා ගත් භික්ෂූන් වෙත ආශිර්වාද පිරිනමන කරුණාබර මුහුණ දෙස බලා සිටි පියනන්ද පොඩිනම තම දෑස්වල මතු වූ කඳුළු සිවුරු පොටින් පිස ගත්හ. තම වාරය පැමිණෙන තුරු පසෙකට වී සිටි උන්වහන්සේට හැඟීම් පාලනය කර ගැනීමට නොහැකි විය. පොඩි දරුවෙකු කලකට පසු තම මව හමු වූ විටකදි ඒ මව වැලඳගන්නාක් මෙන් නායක හාමුදුරුවන් වැලඳ ගත් පොඩි නම, සිවුර තුළ මුහුණ සඟවා ගන තම දෑස්වල කඳුළු වියළෙන තුරු එලෙසින් සිටියහ. නායක ස්වාමින් වහන්සේ ද උපේක්ෂා සිතින් යුතුව ඔහු‍ෙග් ග්‍රහණය මිදෙන තුරු නිහඬව වැඩ උන්හ. ටික වේලාවක් යනතුරු පන්සල තුළ තිබුණේ දැඩි නිහඬ බවකි.

නායක හාමුදුරුවෝ ඉන්දියාව බලා වැඩම කළ පසු, දින කීපයක්ම යන තුරු පොඩි නමගේ සිතේ පැවතියා වූ ව්‍යාකූල බව පහව නොගියේය. දුක්ඛ දෝමනස්මයන් ගැන තම සිත තුළින්ම මතුව ආ සත්‍යවබෝධය, තුළින්ම ඒවා මැඩ ගත්හ. මෙයින් තම සිතට ඇති වූ ධෛර්යය ‍හේතුවෙන් ඉදිරි වැඩ කටයුතු කරගෙන යාමට අදිටන් කර ගත්හ. පිරිවෙන් අධ්‍යාපනය, පතපොත කියවීම මෙන්ම භාවනා ක්‍රම පිළිබඳව ද වැඩි වැඩියෙන් උනන්දු දැක්විය. මෙලෙසින් කාලය ක්‍රමයෙන් ගෙවී ගොස් නායක හාමුදුරුවන් පෙරළා වඩින දිනය උදා විය.

තම දෙවුරු වැසෙන සේ සිවුරු පට සකසා ගත් උන්වහන්සේ පද්මාසනයෙන් ගල් තලාව මත අසුන් ගත් සේක. පළමුව සමථ භාවනාවකට සිත යොමා සිත එක්තැන් කර ගත් පසුව, විදර්ශනාවකට සිත යොදවා ‍එලෙසින් බොහෝ‍ වේලාවක් වැඩ උන්හ. භාවනාවෙන් මිදී දෙනෙත් විවර කළ විට අවට මඳ ආලෝකයක් පැතිර ඇති අයුරු දක්නා ලදී. මෙතෙක් වේලාවක් තමා ලද චිත්ත ප්‍රිතියත් සිතෙහි ඇති ස්වාභාවයත් මෙනෙහි කළ උන්වහන්සේ නැඟී සිට ආවාස ගේ දෙසට යෑම සඳහා පියවර තැබූහ. නායක හාමුදුරුවන් තමන් ඉදිරියේ වැඩ සිටින අයුරු දුටු පොඩිනම

‘ලොකු හාමුදුරුවනේ ඔබ වහන්සේ වේලාසනින්ම වැඩම කරලා.’

‘පොඩි නම ගැන මට බොහොම ආඩම්බරයි.

‘අපි යමු හාමුදුරුවනේ පන්සලට.’

‘ඔබවහන්සේ දැන් ටිකක් උස ගිහිල්ලා... ඉතින් කියමු බලන්න පසුගිය කාලේ විස්තර...’

‘ඔබ වහන්සේ කියලා ගිය විදියට අපි වැඩ කළා. දෙවෙනි උන්නාන්සේ අපි ගැන හොඳින් සොයලා බැලුවා. ගමේ දායකයනුත් නිතර පන්සලට ආව ගියා, අපේ අඩුපාඩු ගැන බැලුවා. ඔබ වහන්සේ නැති අඩුව විතරයි තිබුණේ.

අපට සිතින් හා කයින් දුක් ඇති වෙනවා. දුක, දුක ඇති වීමට හේතුව එය නැති කර ගැනීම ගැන බුදුරජාණන් වහන්සේ දේශනා කර ඇති ආකාරය, ගැන ඔබ වහන්සේම ධර්ම දේශනාවලදී දේශනා කර ඇති බව මගේ සිහියට නැගුණා. ඒ ගැන පොත්පත්වල සඳහන්ව ඇති දේ මා කියවා බැලුවා. දෙවැනි උන්නාන්සේගෙන් අහලා දැන ගත්තා. ඇති වීම, නැති වීම, දුක, වේදනා, මේ සෑම දෙයක් ගැනත් ඉන් මිදෙන්න පුළුවන් ක්‍රමයන් ගැනත් තථාගතයන් වහන්සේ පැහැදිලිව දේශනා කර තිබියදීත් මම ඒවා අනුගමනය නොකරන්නේ මන්දැයි සිතුවා.

‘පොඩි නම ඔබ මේ කෙටි කාලය ඇතුළත‍ බොහෝ දුරක් ගමන් කර ඇති බව පෙනෙනවා. මට වුණත් යථාර්ථවාදීව ලෝකය දකින්න පුළුවන් වුණේ සසුන් ගත වී බොහෝ කලකට පසුවයි. ඒත් ඔබ වහන්සේ කෙටි කලකදි ඒ අවබෝධය ලබා ගත්තා. බාහිරින් දැනුම ලබා ගත්තෙත් ඔබේ ගුරුවරයා වුණෙත් ඔබ සිතමයි. තව ඉදිරියට බොහෝ දේ මනසින් දකීවි. ඔබ මෙතෙක් කල් ප්‍රගුණ කළ භාවනා ක්‍රම මොනවාද, ඒ කෙරෙහි ඔබේ සිත කොතෙක් දුර ගමන් කරවිය හැකිද යන්න මට දැන ගත යුතුව තියනවා. මොකද භාවනාව ක්‍රමවත් විය යුතුයි. නැත්නම් එයින් අයහපත් ප්‍රතිඵල ලැබෙන්න පුළුවන්. ඒ නිසා ඒ ගැන බලා කමටහන් දිය යුතුයි. මා ලියූ පොත්වල ඒ ගැන සඳහන් කර ඇති නිසා ඒවා අනුගමනය කළා නම් නිවැරදියි.

මුල් අවදියේම ඔබ මා දෙස බලමින් මගේ ගමන් විලාසය, කථාව අනුකරණය කරමින් මට දක්වන ඇල්ම ඔබේ අභිවෘද්ධියට බාධාවක් වේය කියලා මම හිතුවා. යම් දෙයක් ගැන සිත ඇලී පැවතීම දුකට හේතු බවත් ඒ සියල්ල අනිත්‍ය බවත් ඔබම පසක් කර ගත්තා. තථාගතයන් වහන්සේ රූපය බලා ප්‍රීති වෙමින් සිටි වක්කලී තෙරුණ් වහන්සේට ‘කිංතේ වක්කලීකා ඉමිනා ප්‍රති කායෙන දිට්ඨෙන, යොචො වක්කලී ධම්මං පස්සති සෝමං පස්සති’ මහණ ඔබ මේ කුණු කය දැකිමෙන් කවර ප්‍රයෝජනයක්ද යමෙක් ධර්මය දකීද ඔහු මා දකින්නේය. එලෙසින් එදා බුදුන් වහන්සේ දේශනා කළා. ඔබට එසේ නොවී ධර්මය ‍තේරුම් ගැනීමට පුළුවන් වුණා.’

‘හොඳයි පොඩිනම දැන් මට ටිකක් ‍විවේක ගන්න ඕනෑ.’

‘මම ඔබ වහන්සේගේ කුටිය පිළියෙල කරලයි තියෙන්නේ.’

පොඩිනම මේ වයසට ලබා ඇති ආධ්‍යාත්මික දියුණුව ගැන නායක හාමුදුරුවන්ගේ සිතට නැගුණේ බලවත් සතුටකි. එය ඔහුගේ සංසාර ගත පුරුද්දක් තුළින් මතුව ආ දෙයක් විය. පන්සලේ අතරමං කර ගිය දරුවෙක්. මොහු වෙනත් ස්ථානයක නොදා පන්සල වෙතම ගෙන ඒම, හදාවඩා ගැනීම, සසුන් ගත කිරීම, එදා සිට අද දක්වා වූ සිදුවීම් එකිනෙක සිතින් ආවර්ජනය කළහ. දහවල් කාලය විවේක සුවයෙන් වැඩ විසූ උන්වහන්සේ රාත්‍රී තම කුටියට වැඩියේ සිතේ ඇති කර ගත් දැඩි අධිටනකින් යුතුවය. බාහිර සමාජයෙන් සම්පූර්ණයෙන්ම ඈත්ව, විශේෂ වූ උපදෙස් පිළිපදිමින්, අසපුවක් තුළ බවුන් වැඩුවෙමි. එහෙත් ඉන් ලද ප්‍රතිඵල අල්පය. මා බලාපොරොත්තු තැබූ අරමුණු කරා මට ළඟා වීමට නොහැකි විය. එයට අවශ්‍ය චිත්ත ශක්තිය මා තුළ වර්ධනය නොවූ බව දැන් මට වැටහේ. එම ධෛර්ය ඇති කර ගැනීම සඳහා පොඩි උන්නාන්සේ උදාහරණයක් විය. ඒ අනුව නතර වූ තැන සිට ඔබ්බට ගමන් කළ යුතුය.

තම බලාපොරොත්තුව අරමුණු කොට නැවතත් සමාධි ගත වූහ. එලෙසින් එතුමා හට ප්‍රත්‍යවේක්ෂණ විථි පහළ විය. නිවී සැනසී ඇති සිතින් යුතුව නැවත නැවතත් ඒ ගැන සිතා බැලූහ. තමා බලාපොරොත්තු වූ ඉලක්කය කරා තම සිත පැමිණ ඇති බවට උන් වහන්සේට පසක් වූ සේක. සිසිල් වූ ද පිරිසුදු අරුණැල්ලට පෙර ලෝකය වෙත තම නිවී සැනසුණ දෙනෙත් විවර කළහ. බුදුන් උපන් දේශයේ සිට වැඩ කළා වූ කිරිගරුඬ බුද්ධ ප්‍රතිමාව තම කුටියෙහි මේසය මත වැඩ සිටිති. දොහොත් මුදුන් තබා එයට නමස්කාර කළ උන්වහන්සේ ‘මේ විමුක්ති මාර්ගයට ළඟා වීමට මාගේ සිතට ධෛර්ය ලබා දුන් පොඩි උන්නාන්සේට ද නමස්කාර වේවා.’ සියලු සත්වයන් නිදුක් නිරෝගි වේවා. මෙතෙක් වේලාවක් සිටි එකම ඉරියව්ව වෙනස් කරමින් නැගී සිටි උන් වහන්සේ තම කුටියේ දොර පියන් විවර කළ සේක.