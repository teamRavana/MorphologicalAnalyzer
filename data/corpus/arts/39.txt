චන්ද්‍රිකා තාක්ෂණය ලොවට කියාදුන් තැපැල් කන්තෝරු පවුලේ දරුවා
ශ්‍රීමත් ආතර් සී. ක්ලාක් ලේඛකයාගේ සය වන මරණ සංවත්සරය නිමිති කර ගෙන ඔහු 1964 ශ්‍රී ලංකාව ගැන ලියූ දේශාටන ග්‍රන්ථයක් ‘මහා බාධක පරයේ නිධානය’ නමින් අප්‍රේල් 7 වැනිදා දොරට වඩනු ලැබීය.

මනෝ ප්‍රනාන්දු විසින් පරිවර්තනය කරනු ලැබූ මේ පොත එළි දැක්වීමේ උත්සවය ගාල්ලේ රිච්මන්ඩ් විද්‍යාලයේදී පවත්වන ලදී. එහිදී ප්‍රධාන දේශනය කළේ ක්ලාක් සමඟ වසර 21 ක් පර්යේෂණ සහායක ලෙස ක්‍රියා කළ විද්‍යා ලේඛක නාලක ගුණවර්ධනයි. මේ ලිපිය එම දේශනයේ කරුණු තවත් විස්තාරණය කරමින් නාලක විසින් ම සකස් කරන ලද්දකි.

මීට සියවසකට පමණ පෙර ලෝකයේ අපට සැතපුන් දහස් ගණනක් දුරින් පිහිටි රටක උපත ලබා වෙනස් කාලවකවානුවක හා පරිසරයක හැදුනු වැඩුනු ආතර් සී. ක්ලාක්ගේ ළමා හා තරුණ වියෙන් අද දවසේ දරුවන්ට ආදර්ශ ගත හැකි ද?

මෙය විවාදාත්මකයි. හැම විශිෂ්ට චරිතයක් ම පන්නරය ලබන්නේ තමන්ට ආවේණික වූ පසුබිම හා අභියෝග හරහායි. එහෙත් විශිෂ්ටයන්ගේ ළාබාල කාලය හා ඔවුන් දුක දිනා ජය ගත් සැටි සොයා දැන ගැනීම අද පවා දිරියවන්තයන්ට ප්‍රබෝධක ආවේගයක් ලබා දිය හැකි යයි මා සිතනවා.

එසේ ම පරිකල්පනය හා නිර්මාණශීලි බව දරුවන් තුළ උද්දීපනය කරන්නේ කෙසේදැයි දෙමවුපියන්ට හා ගුරුවරුන්ට ගත හැකි අදාර්ශයක් හා ගුරුහරුකම් රැසක් ද ක්ලාක්ගේ චරිතයෙ තිබෙනවා.

ආතර් වාල්ක් ක්ලාක් දරුවා උපන්නේ 1917 දෙසැම්බර් 16 වැනිදා එංගලන්තයේ දකුණු දිග සමර්සෙට් ප්‍රාන්තයේ මයින්හෙඩ් ගම්මානයේ (Minehead) බොහොම සාමාන්‍ය මට්ටමේ ග්‍රාමීය පවුලක.

ඔහුගේ පියා චාල්ස් රයිට් ක්ලාක් හා සීයා තෝමස් ක්ලාක් දෙපළම තැපැල් සේවයේ නිරත වූ අයයි. කලක් තිස්සේ බිෂොප්ස් ලිඩියාඩ් (Bishops Lydeard) ගමේ තැපැල් ස්ථානාධිපති වූයේ මේ ක්ලාක් පවුලේ උදවියයි.

1914-18 කාලයේ යුරෝපය දෙවනත් කළ පළමුවන ලෝක යුද්ධයට චාල්ස් රයිට් ක්ලාක් ද අනිවාර්ය හමුදා සේවය යටතේ බඳවා ගනු ලැබුවා. හමුදා සේවයේදී ප්‍රංශයට යවනු ලදුව යුධ බිමේදී විෂ වායු ප්‍රහාරයකට හසුවී තුවාල ලැබූ ඔහු ඉනික්බිති පෙනහළු ආබාධිත තත්ත්වයේ පසු වුණා.

යුද්ධයෙන් පසු ආපසු ගමට ආ ඔහු තැපැල් කන්තෝරුව වෙනුවට ගොවිපළක් කිරීමට තීරණ කළා. හමුදා සේවයේ සිට නැවත සිවිල් ජීවිතවලට යොමු වන තරුණ තරුණියන්ට ලබා දුන් මුදල් ආධාර යොදා ගෙන ඔහු‍ ගොවිපළක් මිළට ගත්තා. ආතර් ක්ලාක් දරුවා ලොකු මහත් වූයේ මේ ගොවිපළේයි.

පවුලේ වැඩිමහලු දරුවා වූ ඔහුට පසුව තවත් සහෝදරයන් දෙදෙනකු (ෆෙඩ්රික් හා මයිකල්) සහ සහෝදරියක (මේරි) උපන්නා. පියා එතරම් සක්‍රීය නොවූ බැවින් මේ දරුවන් හදා වඩා ගත්තේ මව නෝරා විලිස් ක්ලාක්. ඉමහත් දිරියක් හා වැඩ කිරීමේ හැකියාවක් තිබූ කාන්තාවක් වූ ඇය දරුවන්ට අවශ්‍ය මග පෙන්වීමත්, නිදහසත් කෙසේ හෝ ලබා දුන්නා.

සාගරය හා අහස

ආතර්ගේ ළමා විය ගෙවී ගියේ ගම්බද පරිසරයක. දෙමවුපියන්ගේ ගෙදරත් ඒ ගමේ ම වඩාත් මුහුදට සමීපව පිහිටි මිත්තනියගේ ගෙදරත් ඔහු කල් ගත කළා. කුඩා කාලයේ ම ඔහු සාගරයටත්, අහසටත් ඇලුම් කළා. මේ දෙක ම පසු කලෙක ඔහුගේ වෘත්තීය ජීවිතයට මහත් සේ සමීප වූවා.

ගම අසල සමීපතම මුහුද වූයේ බ්‍රිස්ටල් ඕඩයයි (Bristol Channel). මුහුදු වෙරළට යන ක්ලාක් දරුවා පැය ගණන් එහි සෙල්ලම් කරනවා. රළ බි‍ඳෙන සැටි හා වෙරළේ නොයෙකුත් ජීවින් සමීපව නිරික්ෂණවා. නිරායාසයෙන් ම වාගේ පිහිනීමටත් ඔහු පුරුදු වුණා.

සමහර වේලාවට මුහුදු රළ ප්‍රචණ්ඩ වූ විටත් ඔහු මුහුදේ පිහිනීම කළේ වෙරළබඩ අසල්වැසියන් සංත්‍රාසයට පත් කරවමින්. එහෙත් තම ආරක්ෂාව ගැන හොඳ තක්සේරුවක් ඔහුට කවදත් තිබුණා.

ආතර් සමාජශීලි හා මිත්‍රශීලි චරිතයක් වුවත් හුදකලා වී තමන්ගේ ම සිහින ලෝකයක තනි වී‍ෙම් නැඹුරුවක් ද කුඩා කල පටන් ම ඔහුට තිබුණා. මුහුදු වෙරළේත්, ගොවිපළේත්, ඇතැම් විට පන්ති කාමරයේත් ඔහු දවල් හීන බැලුවා. වාසනාවකට මෙන් ඔහුගේ වැඩිහිටියෝ එයට එරෙහි නොවී මේ දරුවාට සිහින මවන්නට ඉඩ දුන්නා.

ආතර් පාසල් කාලයේදී කණ්ඩායම් ක්‍රීඩාවලට උනන්දු ව‍ූයේ නැහැ. පිහිනී‍ෙම් හැකියාව තිබුණත් තරගකාරී පිහිනුමට ගියේ ද නැහැ. ගොවිපළකින් පාසලට ආ ළමයකු ලෙස ඇතැම් විට අනෙකුත් සිසුන්ගේ උසුළු විසුළු වලට ද ඔහු ලක් වීම මෙයට හේතු වූවා විය හැකියි.

සත්ත්ව ගොවිපළේ වැඩට මවට උදව් වී පාසල් යන ක්ලාක් දරුවන් ‘ගොම ගඳයි’ කියා හෑල්ලු කිරීමට සමහර ප්‍රභූ දරුවන් පුරුදුව සිටියාලු. ආතර් හා ඔහුගේ සොයුර සොයුරියන් මෙයින් කම්පා වූයේ නැහැ.

තමාගේම දුරදක්නයක්

කුඩා ආතර් රාත්‍රී අහස ගැනත් දැඩි කුතුහලයක් හා උනන්දුවක් දැක්වූවා. ප්‍රකෘති ඇසින් ආකාශ වස්තු නිරීක්ෂණයෙන් සෑහීමකට පත් නොවූ ඔහුට ඒවා වඩාත් හොඳීන් බැලීමට දුරදක්නයක් ඕනෑ වුණා. සරල දුරදක්නයක් වුව ද මිලදී ගන්නට තරම් මේ ගොවි පවුලට වත්කමක් තිබුණේ නැහැ.

එයින් අධෛර්යය නොවූ ආතර්, භෞතික විද්‍යා පොතක තිබූ උපදෙස් අනුව ගෙදරී ම තමාගේ සරල දුරදක්නයක් තනා ගත්තා. කාච හා බට ආදියට ඔහුට වැය වූයේ කුඩා මුදලක්. මෙසේ තමන්ගේ යාන්ත්‍රික අවශ්‍යතා තමා විසින් ම සම්පාදනය කර ගැනීමේ හැකියාව හා පුරුද්ද ජීවිත කාලය පුරා ම ඔහුට තිබුණා. (පසු කලෙක කිමිදුම් උපකරණ, ඡායාරූප හා සිනෙ කැමරා, පරිගණක ආදියටත් මේ ප්‍රවේශය ම තෝරා ගත්තා.)

තම දුරදක්නයෙන් ආතර් මහත් ඕනෑකමින් චන්ද්‍රයාත්, අඟහරු, බ්‍රහස්පති, සිකුරු ග්‍රහලෝකත් නිරික්සුවා. කවදා හෝ මිනිසුන් නැතහොත් මිනිසුන් අතින් නිර්මිත යානා මේ ලෝකවලට යනු ඇතැයි ඔහු පරිකල්පනය කරන විට වයස 12 ක් පමණ වන්නට ඇති. ඒ වන විට අභ්‍යවකාශ තරණය ගැන විද්‍යාඥයන් බහුතරයක් පවා එතරම් විශ්වාස කළේ නැහැ. ගුවන් ගමන් වුවත් පැවතියේ ප්‍රාථමික මට්ටමකයි.

වයස දොළහෙන් පටන් ගෙන ඉනික්බිති එළැඹුණු වසර කිහිපය තුළ ඔහු වඩ වඩාත් සංකීර්ණ වූ දුරදක්න හතරක් පහක් ගෙදරදී ම සාදා භාවිත කළා. ඔහුගේ මුල් ම සරල දුරදක්නය මුනින් අතට හැරවූ පරණ බයිසිකලයක අටවා තිබූ බවත් ආකාශ වස්තුවල චලනය අනුව දිගට ම ඒවා බැලීමට දුරදක්නය එහා මෙහා කළේ බයිසිකල් රෝදයේ ආධාරයෙන් බවත් සහෝදරිය මේරි පසු කලෙක සිහිපත් කළා.

‘ඉතා සුළු වියදමකින් හා පැය කිහිපයක ආයාසයෙන් අපට ම දුරදක්නයක් තනා ගත හැකි බව දුටු විට මගේ මිතුරන් පුදුම වුණා. එහි ආධා‍රයෙන් මා හඳ මතුපිට ආවාට හා කඳු වැටි නරඹමින් වාර්තා තබන සැටි ඔවුන් මවිතයට පත් කළා.’ ආතර් ලියා තැබුවා.

දුරදක්නයේ විශාලන බලය ග්‍රහලෝක නිරීක්ෂණයට ප්‍රමාණවත් නොවූ නිසා ආතර් වැඩිපුර කල් ගත කළේ හඳ මතුපිට නිරික්ෂමින්. මයින්හෙඩ් ගම්මානයේ භූමි විෂමතාවලටත් වඩා හොඳින් හ‍ඳේ සමහර ප්‍ර‍දේශ ආතර් දැන සිටි බවට ඔහුගේ මිතුරන් විහිළු කළේ සාධක ඇතිවයි!

ඇතැම් දිනවල රාත්‍රී අහස නිරික්ෂමින් බොහෝ වේලා එළිමහනෙ ගත කිරීම නිසා සීතලට හසු වූ ළාබාල ආතර් විටින් විට රෝගාතුර වූවා. එහෙත් ඔහුගේ උද්‍යෝගය නම් අඩු වූයේ නැහැ. ඔහු ‍මේ නිරීක්ෂණ කළේ ගොවිපළේ වැඩට තමන්ගේ දායකත්වය අතපසු නොකරමිනි.

එසේ ම මුහුද හා අහස ගවේෂණය නිසා ආතර් සිය පාසල් වැඩ කටයුතු අතපසු කළේ ද නැහැ. ප්‍රාථමික පන්ති සඳහා ගමේ පාසලට ගිය ඔහු ද්විතියික මට්ටමට අසල ටෝන්ටන් (Taunton) නගරයේ වඩා ඉහළ මට්ටමේ හුයිෂ්ස් ග්‍රැමර් ස්කූල් (Huish's Grammar School) නම් පාසලට ඇතුළු වුණා. ගෙදර සිට පාසලට දුර සැතපුම් හයක් (කිමි 10 ක්) පමණ ඇති. හැමදාම උදයේ මේ දුර බයිසිකලයෙන් ගිය ආතර් යළිත් සවසට බයිසිකලයෙන් ම ගෙදර ආවා.

(වැඩිහිටියකු වූ පසු ස්කූටරයක් පැදවීම කලක් කළත් ආතර් ක්ලාක් කවදත් බයිසිකල්වට ඇලුම් කළා. ඔහු මෝටර් රථ පැදවී‍ෙම් බලපත්‍රයක් ලබා ගත්ත ද වාහන එළවූයේ නැහැ.)

අමාරුකම් මැද වුවත් දරුවන්ට අලුත් අත්දැකීම් ලබා දෙන්නට ක්ලාක් මාතාව නිතර උත්සාහ කළා. ඒ අනුව ගමට ආසන්න නගරයකට කුඩා ගුවන් යානයක් පැමිණි විට සුළු මුදලක් ගෙවා විනාඩි කිහිපයක ගුවන් සවාරියකට ඇය දරුවන් රැගෙන ගියා. පසු කලෙක ලොව පුරා සංචාරය කළ ආතර් මුල් වරට පවුලේ උදවියත් සමඟ ගුවන්ගත වූයේ 1926 දී. එවිට වයස අවුරුදු 9 යි.

දිරිය මාතාව

ආතර් වයස 13 දී ඔවුන්ගේ පියා රෝගාතුරව මිය ගියා. ඒ 1931 මැයි මාසයේදී. එවිට පියාගේ වයස 43 යි. එතැන් පටන් පවුල නඩත්තු කිරීමේ මුළු බර ම කරට ගත්තේ මව නෝරායි. ගොවිපළට අමතරව ඇය ඇඳුම් මැසීම, කේක් සාදා විකිණීම, ගෙදර බෝඩිමක් පවත්වා ගෙන යාම ආදිය ද කළා. ගොවිපළේ අශ්වයන් පිටේ යාමට අමුත්තන්ගෙන් මුදල් අය කළා.

‘මහා ආර්ථික අවපාතයක් පැවති 1930 ගණන්වල අපේ අම්මා දරුවන් සතර දෙනකු හරි හැටි රැක බලා ගත් සැටි අපූරුයි. ’ යයි පසු කලෙක ක්ලාක් ලියා තිබෙනවා.

නව යොවුන් වියේ පසු වූ ආතර් ගොවිපළේ වැඩට කැමැත්තෙන් ම ඉදිරිපත් වුණා. එසේ ම පියාගේ වියෝවෙන් පසුව පවුලේ වැඩිමහලු පිරිමියා ලෙස වගකීම් දැරුවා.

ඒ සියල්ල හා පාසලේ වැඩ කරන අතර රාත්‍රී අහස නිරික්ෂීමත් විවිධ විද්‍යාත්මක අත්හදා බැලීම් කිරීමත්, පොත් කියවීමත් ඔහු නිතර කළා. කාලය හරිහැටි කළමනාකරණය කිරීම ඔහු කුඩා කාලයේ පටන් ප්‍රගුණ කළ චරිත ලක්ෂණයක්.

අත්හදා බැලීම්

ආතර්ගේ විද්‍යා අත්හදා බැලීම් වැඩිපුර යොමු වුණේ රසායන හා භෞතික විද්‍යාවන් පැත්තටයි. එදිනෙදා ද්‍රව්‍ය යොදා ගෙන මල්වෙඩි නිපද වූ ඔහු ඉන් පසු කුඩා රොකට් තනා අහසට යැවීමට තැත් කළා. වෙඩි බෙහෙත් සමඟ සෙල්ලම් කිරීම අවදානම් සහගත නිසා ගොවිපළේ ඈත කෙළවරේ මේ අත්හදා බැලීම් කරනු ලැබුවා. තමන්ගේ උත්සාහයන් යම් තරමකට සාර්ථක වූවත් අනතුරක් නොවී බේරුණේ වාසනාවකට බව ඔහු පසුව ලියා තිබෙනවා.

රොකට්වලට අමතරව සන්නිවේදන උපකරණ සමඟ විවිධ අත්හදා බැලීම් කරන්නටත් ආතර් බොහෝ උනන්දු වුණා. අසළ තිබූ රෝහලක සන්නිවේදන හා විදුලි උපකරණ භාරව සිටි ඉංජිනේරුවා ඔවුන්ගේ ඥාතියෙක්. නම ජෝර්ජ් ග්‍රීම්ස්ටෝන්. “අංකල් ජෝර්ජ්” විටින් විට ඉවත දමන දුරකථන හා ඉලෙක්ට්‍රොනික් උපාංග කුඩා ආතර්ට ලබා දුන්නා. මේවා නොයෙක් විදිහට අටවමින් දුරස්ථ සන්නිවේදනය ගැන ප්‍රායෝගික අවබෝධයක් ලබා ගන්නා විට ආතර්ට වයස 15 ක්වත් පිරී තිබුණේ නැහැ.

ඇත්තට ම ඔවුන්ගේ කුඩා කාලයේ ගොවිපළට විදුලි බලය හෝ දුරකථන සේවාවක් තිබුණේ නැහැ. මේවා ලැබුණේ ආතර් 16 හැවිරිදි වන විටයි. නමුත් බැටරි බලයෙන් විවිධ විදුලි හා විද්‍යුත් උපකරණ ක්‍රියා කරවීමට ඊට පෙර සිට ම ඔහු දැන සිටියා.

බහුතරයක් පිරිමි ළමුන් මෙන් ආතර් මෝටර් රථ ගැන උනන්දු වූයේ නැහැ. ඔහු සිතුවේ මහ පොළවෙන් ඔබ්බට යා හැකි රොකට් යන්ත්‍ර ගැනයි.

කියවන නුවණ

බාල කාලයේ සිට ආතර් නොවරදවා කළ අනෙක් ක්‍රියාව නම් අතට හසු වන හැම පොතක්, සඟරාවක් හා පත්තරයක් ම කියවීමයි. ටෙලිවිෂන් නොතිබුණු, රේඩියෝ පවා මූලික අවධියේ පසු වූ එකල (1920 හා 1930 දශකවල) දැනුම සෙවීමේ ප්‍රධාන මාර්ගය වූයේ මුද්‍රිත මාධ්‍යයි.

පෙළ පොත්වලට අමතරව පාසල් පුස්තකාලයේ තිබූ බොහෝ පොත් ඔහු මහත් ඕනෑකමින් කිය වූවා. ඊට පසු ටවුමේ මහජන පුස්තකාලයේ පොත්පත් සොයා ගෙන කියවූවා. බාල වියේදී තමා දිනකට පොතක් බැගින් කියවා හමාර කළ බව ඔහු ලියා තිබෙනවා.

පොත් කියවීමට සොයා ගන්න ආතර් උපක්‍රම දෙකක් යොදා ගත්තා.

එකක් නම් ටවුමේ පොත් සාප්පුවට ගොස් තමන්ට රිසි පොත් කඩින් කඩ සාප්පුවේදී ම කියැවීම. ටික දිනකින් පොත් සාප්පු හිමිකරුවා මෙය තේරුම් ගත්ත ද කිසි විටෙක එයට බාධා කළේ නැහැ.

දෙවැන්න නම් කියවා නැවත විකිණීමට ඇති (second - hand) පොත් හා සඟරා අඩු මිලට ගැනීම. පාසල් විවේකයේදී යමක් කෑමට බීමට අම්මා අතට දෙන මුදල් වැඩි හරියක් ඉතිරි කර ගෙන මේ සඳහා යොදා ගත්තා.

පසු කලෙක ලෝකයේ ම ජනප්‍රිය වී පිටපත් මිලියන ගණන් අලෙවි වූ පොත් ලියූ ලේඛකයා 1930 ගණන්වලදී විද්‍යා ප්‍රබන්ධවලට හරිහැටි පිළිගැනීමක් තිබුණේ නැහැ. හරිහමන් පොත් වෙනුවට බොහෝ ප්‍රබන්ධ පළ වූයේ බාල කඩදාසියේ අඩු මිලට මුද්‍රිත සඟරා හැටියටයි. වැඩිපුර ම ඇමෙරකාවේ පළ වූ මේ ලිහිල් සඟරා ඉංග්‍රීසියෙන් pulp සඟරා ලෙස හැඳින්වුණා.

පාසලේ දිවා ආහාරය නොගෙන ඉතිරි කර ගත් මුදල් ඔහු වැඩිපුර වැය කළේ මේ සඟරා සඳහායි. ඒ හරහා විසිතුරු පරිකල්පනා ලෝක රැසකට ආතර් පිවිසියා.

තැපැල් කන්තෝරු පවුල

මේ වන විට ගමේ තැපැල් කාර්යාලය භාරව සිටියේ දරුවන්ගේ නැන්දා කෙනෙක්. ඇයට උදවු වීමට හා පොඩි අමතර මුදලක් උපයා ගන්නට ආතර් දිනපතා උදේ පාන්දර ලියුම් බෙදීම කළා.

අද මෙන් හැම නිවසක ම දුරකථන නොතිබූ එකල ඔවුන්ගේ ගම පිටස්තර ලෝකයට යා කළ සන්නිවේදන කේන්ද්‍රය වූයේ තැපැල් කන්තෝරුවයි. ලියුම් හුවමාරුවට අමතරව දුරකථන හුවමාරුව ලෙසත් එය ක්‍රියා කළා. ඇතැම් දිනවල තැපැල් කන්තෝරුවේ රාත්‍රී ඔපරේටර් හැටියට සේවය කළෙත් පාසල් යන වියේ සිටි ආතර්. කලාතුරකින් එන දුරකථන ඇමතුමක්, දුරකථන හිමි ගමේ ගෙවල් කිහිපයෙන් එකකට සම්බන්ධ කිරීම ඔහුගේ වගකීම වුණා.

“ළාබාල වියේ ම මෙසේ සන්නිවේදන ක්ෂේත්‍රය ගැන ප්‍රායෝගික අත්දැකීම් ලැබූ මට පසු කලෙක එම ක්ෂේත්‍රයේ නවෝත්පාදන කිරීමට හැකි වූවා’ යයි ඔහු ආවර්ජනය කළා.

“අපි තැපැල් කන්තෝරු පවුලක්. සන්නිවේදනය ගැන අපේ ඇ‍ඟේ ම තිබෙනවා” යයි ඔහු නිතර කීමට ප්‍රිය කළා.

චින්තන චාරිකා

විද්‍යා හා විද්‍යා ප්‍රබන්ධ මහත් අභිරුචියෙන් කියවමින් ලොකු මහත් වූ ආතර්ට ප්‍රබන්ධ ලිවීමේ අවස්ථාව හා දිරි ගැන්වීම ලැබුණේ පාසලෙන්. විෂය මාලාවට පරිබාහිර ක්‍රියාකාරකම් ලෙස පාසල් සඟරාවක් පළ කරනු ලැබුවා. එහි ඇතුළත් කිරීමට හොඳ ප්‍රබන්ධ නිර්මාණය කරන්න යැයි ඔවුන්ගේ පන්තිභාර ගුරුවරයා ඇරැයුම් කළා.

ටොන්ටන්හි හුයිෂ්ස් පාසලේ ගත කළ වසර කිහිපය තුළ ආතර්ගේ පරිකල්පනයට දිරි ගැන්වීම් හා මනා පිළිගැනීමක් ලැබුණා. එයට දායක වූ අසාමාන්‍ය ගුරුවරුන් කිහිප දෙනකු සිටියා.

ආතර්ට ‘ආචි’ යයි කෙටි සුරතල් නමින් ගුරුවරුන් අමතනු ලැබුවේ මේ කාලයේදී. ඔහුගේ ප්‍රියතම ගුරුවරයා වූයේ භෞතික විද්‍යාව හා ගණිතය උගැන්වූ බොබී ප්ලීස් (Bobby Pleass) මහතායි.

“ආචි දක්ෂ හා ආචාරශීලි සිසුවකු හැටියට මට හොඳට මතකයි. එහෙත් ඔහු බොහෝ විට සිටියේ ඔහුගේම මනෝ ලෝකයක. පන්තියේ වැඩ හා බාහිර වැඩ නම් අතපසු නොකර කළා’ ප්ලීස් දශක ගණනාවකට පසු ආවර්ජනය කළා.

හිතට එන අදහස් ලියා ගන්නට හා නොයෙක් කුරුටු සටහන් කරන්නට ආතර් ලොකු ස්ක්‍රැප් පොතක් නිතර ළඟා තබා සිටියා. සමහර ගුරුවරුන්ට මෙය රිස්සුවේ නැහැ. පාසලේ වැඩට අදාළ නොවූ මෙබඳු ක්‍රියාකාරකම්වලට දරුවන්ට ඉඩ දිය යුතු බවට ප්ලීස් මහතා තර්ක කළා.

“සමහර ගුරුවරුන් සිතුවේ ආචි පන්තියේ වැඩ නොතකා සිහින මවනවා කියායි. ඒත් අප බො‍හෝ දෙනකුට වඩා ඔහු මනසින් තියුණු බව මා මුලදී ම වාගේ හඳුනා ගත්තා. මට ඕනෑ වූයේ ඔහුගේ චින්තන චාරිකාවලට ඉඩකඩ ලබා දී දිරිමත් කරන්නයි” ප්ලීස් කියා තිබෙනවා.

මුල් ම ප්‍රබන්ධ කථා

හුයිෂ්ස් පාසලේ ඉංග්‍රීසි ගුරුවරයා වූයේ ඊ.බී. මිට්ෆර්ඩ් (E B Mitford) මහතායි. සිසුන් ඔහුව ‘මිස්ටර් මිටී’ යන සුරතල් නාමයෙන් හැඳින්වූවා. පාසලේ සඟරාව භාරව ක්‍රියා කළේ ඔහුයි.

ආතර් ක්ලාක්ගේ මුල් ම ප්‍රබන්ධ කථා මුද්‍රණයෙන් පළ වූයේ 1932 හේමන්ත කලාපයේ. එහෙත් ඒ සඳහා ඔහු ආරූඪ නමක් භාවිතා කළා. මුල් වසරවලදී ඔහුගේ නමින් නිර්මාණ පළ කරනවාට අමතරව ආරූඪ නම් කිහිපයක් ම (Clericus, A. Munchhausen, De Profoundus, Court) යොදා ගත් බව ඔහුගේ චරිතාපදානය වාර්තා කරනවා.

සමහර පාසල් සඟරා කලාපවල ආතර්ගේ කෙටිකථා හා ලිපි කිහිපයක් පළ වීම නිසා මෙසේ ආරූඪ නම් යොදන්නට ඇති.

පසු කලෙක ප්‍රකට හා ප්‍රකාශිත ලේඛකයකු ලෙස විවිධ සංස්කාරකවරුන් රැසක් සමඟ වැඩ කළත් ආතර් තම මුල් ම සංස්කාරකයා වූ ‘මිස්ටර් මිටී’ ට ලොකු ඇල්මක් හා ගෞරවයක් දැක්වූවා. 1967 දී ඔහු ලියූ කෙටි කථා සංග්‍රහයක් ‘මගේ ‍ලේඛන කලාවට අත දුන් මුල් ම සංස්කාරක මිටී’ හට පිළිගැන්වූවා.

පාසල් සඟරාවට අමතරව පාසලේ සිනමා සංගමයට ද ආතර් සම්බන්ධ වුණා. එහි ලේකම්වරයා ලෙස 1936 වසරේ සිනමා දර්ශන ගණනාවක් සංවිධානය කළා. ටෙලිවිෂන් නොතිබු එකල ශ්‍රව්‍ය - දෘශ්‍ය නිර්මාණ නැරඹීමේ අවස්ථා සීමිතයි. Metropolis නම් ප්‍රකට ජර්මන් චිත්‍රපටයක්, Frankenstein චිත්‍රපටයත් නව යොවුන් ආතර්ගේ මනස කුල්මත් කළා.

හැකි සෑම විටෙක ම හොඳ චිත්‍රපට සොයා යමින් නැරඹීමේ පුරුද්ද ඔහුගේ ජීවිත කාලය පුරා පැවතියා.

පොදුවේ ගත් විට ආතර් සී. ක්ලාක්ගේ පාසල් කාලය සතුටින් හා නිර්මාණශීලීව ගත වූවා යයි කිව හැකියි. අන් අය තමා ගැන කියන දේ නොතකා තමන්ගේ පාඩුවේ වැඩ කර ගෙන යාමේ පුරුද්ද ඔහු කුඩා කාලයේ ම ඇති කර ගත්තා. එසේ ම අධිෂ්ඨානය, දැඩි අවධානය හා ඉලක්කයන් හඹා යාමත් ඔහු බාල වියේදී ම ප්‍රගුණ කළා.

ආදර්ශයන් ගණනාවක්

තමන්ගේ නිර්ප්‍රභූ, ගැමි ආරම්භය ගැන කිසි විටෙකත් ආතර් සී. ක්ලාක් කරුණු සැඟවූයේ නැහැ. ඔහු පසු කලෙක ලෝක පූජිත වූ විට තමන් හඳුන්වා දුන්නේ ස්වෝත්සාහයෙන් හා පරිකල්පනයේ පිහිටෙන් ලොවේ නමක් දිනූ කෙනෙකු හැටියටයි.

ආතර් සී. ක්ලාක්ගේ ළමා කාලයේ පැවැති යථාර්ථය දැන් බොහෝ සෙයින් වෙනස් වී ඇතත් එයින් අදටත් ගත හැකි පොදු ආදර්ශයන් ගණනාවක් තිබෙනවා.

දරුවන්ට අදාළ වන්නේ අඟහිඟකම් හා දුෂ්කරතා මැද වුවත් ධෛර්යවන්තව, වෙහෙස වී හා උද්‍යෝගිමත්ව උගෙනී‍ෙමන් ජීවිතය ජය ගත හැකි බවයි. එසේ ම පොතපතට සීමා නොවී රට - ලෝකය ගැන පුළුල් වූත්, ප්‍රායෝගික වූත් දැනුමක් හා අවබෝධයක් ලැබී‍ෙම් වැදගත්කමයි.

දෙමවුපියන් දරුවන්ට පහසුකම්, සම්පත් හා අවස්ථා ලබා දෙන අතර පැහැදිලි අරමුණක්, විනයක් හා කැපවීමක් දරුවන් තුළ ඇති කිරීම ඉතා වැදගත්.