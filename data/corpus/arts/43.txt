ඔමුරා මහත්මිය මුළුතැන්ගෙයි වූ ඔර්ලෝසුව දෙස ක්ෂණික බැල්මක් හෙළුවා ය. වේලාව හරියටම පහයි. සීත කාලයේ වහ වහා පැතිර ගිය දැඩි අඳුර මුළු ටෝකියෝ නගරය වෙලී පැවතුණා සේ ය. මේ සන්ධ්‍යා භාගයේ කවර මොහොතක හෝ පාසල් ගිය තම දරුවන් පෙරළා එතැ'යි ඈ අපේක්ෂාවෙන් පසු වූවා ය.

“අම්මා...”

“පුතා, මං මෙහේ...”

ටෝරු ගලවා ගත් පාවහන් යුවළට පයින් පා පහරක් දුන්නේය.

“ටෝරු, මෙහේ එන්න”

පටියෙන් ගැට ගැසූ පොත් මිටිය දකුණතින් එල්ලා ගත් ටෝරු මව අසලට වී සිටියේ, මෑණියන් විසින් ඔහුගේ මුහුණ තුවායෙන් තෙත මාත්තු කරන තුරු ය.

“හා... දැන් අත් දෙක...”

“හැබෑටම ටෝරු ඔයා කොයි තරම් අපිරිසිදු ළමයෙක් ද?”

“ඒ රටහුණු කුඩු අම්මේ, තාත්තා ගෙදර ඇවිත් ද?”

ටෝරු හැමදාමත් තම පියා ගැන මෙසේ අසන්නේ ය. ඔහුට පියා නැතුවම බැරි ය.

“උඹ දන්නවනෙ, තාත්තට කෙළවරක් නෑ වැඩ. පුතා වේලාසනින් ආවත් තාත්තට මේ වේලාවට එන්න බැහැ”

“තාත්ත කොහෙද ගියේ?”

“මං කියල ඇතිනෙ”

“මං දන්නව තාත්ත ඉන්නෙ අර බීම හලේ”

රාත්‍රියේ සැමියා ආ පසු මේ සියල්ලම ඔහු සමඟ කථා කළ යුතු ය.

“අම්මේ, සුබ සන්ධ්‍යාවක් වේවා!”

සෙට්සු නිහඬවම මුළුතැන්ගෙට පිවිසියාය. දොළොස් හැවිරිදි වියේ පසුවන සෙට්සු තවමත් ළාබාල දැරියකි. එහෙත් මොහොතින් මොහොත වෙනස් වන ටෝකියෝ නගරය ඇය දකින්නේ කුඩා දැරියකට වඩා යුවතියක ලෙසින් නොවේදැයි මව සිතුවාය. නිදහසේ පිටත යන ගැහැනු ළමයි බටහිර චිත්‍රපට නරඹති. තම දියණිය සෙසු ගැහැනු ළමයින්ට වඩා වෙනස් වන්නේ කෙසේ ද?

“අම්මේ, ගැහැනු ළමයි හැමෝම යනව මාත් යන්නම්”

නාට්‍ය නැරැඹීම සඳහා සෙට්සු තම මෑණියන් වෙතින් අයදියි. නෘත්‍යාගාරයට පැමිණි පසු සෙට්සු දකින්නේ කුමක් ද? නර්තනය හෝ ගායනය අවසන වේදිකාවට දිව යන ඔවුහු රංගධරයන්ගේ ගෙළෙහි මල් මාලා පලඳවති. අනතුරුව ඔවුහු සිප වැලඳ ගනිති. සෙට්සු මෙවැනි දර්ශන හමුවේ සියතින් දෑස වසා ගන්නිය.

“නෑ! නෑ! ඔය වාගෙ නාට්‍ය ශාලාවලට නං මම දූට යන්න දෙන්නෙ නෑ”

“මං දන්නෙ නෑ... එහෙනම් අම්මා තාත්තට හැමදාම ඔය වාගෙ තැනකට යන්න ඉඩ දීල තියෙන්නෙ ඇයි කියල”

“මං ඉඩ දුන්න? මමයි කියල මොනව කරන්න ද? එයා බාර් එකට යනව නම්”

“මිනිස්සු බාර්වලට යන්නෙ නැතිව කොහේ යන්න ද?”

“ගෙදර ඉන්න පුළුවන්”

වේගවත් හඬින් සිය දියණිය පැවසූ වදන් වලට මව සිනහ පහළ කළාය.

“අම්මේ, ඒක පරණ මෝස්තරයක්”

“පුතේ, උඹල පුංචි කාලෙ නං තාත්ත ගෙදර හිටිය තමයි. ළමයින්ගෙ කෑගැහිල්ල එයා රිස්සුවෙ නෑ. එයිට පස්සෙ රාජකාරිවලට පිටත් වෙලා ගියා.”

“රාජකාරි? තැබෑරුම්වල තියෙන රාජකාරි මොනව ද?”

මව යළිත් තමාගේ කර්තව්‍යයෙහි යෙදුණාය.

“මිනිස්සු තැබෑරුම්වලට යනව නොයෙකුත් වැඩ ගැන කතා කරගන්ඩ” සෙට්සු ඇය වළකමින් කතා කළාය.

“තාත්ත ගිහින් පාන්දර දෙකට ගෙදර එනව. මගේ දුප්පත් අම්ම එයාව පිළිගන්න හිනාවෙලා බලා ඉන්නවා.”

“ඔයාට හරිම මහන්සියි නේද? මෙන්න උණු වතුර තියනව සෝද ගන්න.”

මව අනුකරණය කරමින් කතා කරන්නට වූ තම දියණියගේ උසුළු විලාසය දුටු ඔමුරා මහත්මිය බියෙන් හා විස්මයෙන් තැති ගත්තාය.

“උඹ හරිම දඟකාර ළමයෙක් සෙට්සු”

ඇය අනතුරුව පැවසූයේ වේදනාවෙන් යුතුවය.

“එයා අපේ තාත්ත නේද? අපිත් එක්ක ඉන්නෙ පැය කීය ද? එක ඉරිද දවසක් වත්....”

මෙසේ පවසමින් සෙට්සු දෙවුර සොලවා ඉවතට හැරුණාය.

“සෙට්සු, මෙහේ එන්න. හොඳයි දුව මම නම් ඔයා මොකද කරන්නෙ? ඔයා ගත්ත තීරණය මොකක්ද?”

“මමත් යනව බාර් එකට”

“මම? බාර් එකට යන්න. දුවේ, මං ගෑනියෙක්.”

ඔමුරා මහත්මිය යළිත් කැරට් අලය අතට ගෙන බලා සිටියාය.

“තරුණ ගැහැනු යනව ඒ අයගෙ ස්වාමි පුරුෂයන් එක්ක. එතකොට ඒ අයගෙ යාමත් නැවතේවි”

“උඹ කොහොම ද දන්නෙ?”

“අපි ඉස්කෝලෙදි කතා වුණා සමහර ළමයින්ගෙ වැඩිමහල් ගෑනු සහෝදරියො ඉන්නව කසාද බැඳපු”

මව බියෙන් තැති ගත්තාය.

“මේව ද උඹල ඉස්කෝලෙදි කතා වෙන්නෙ?”

මුහුණ විළියෙන් රතු වූ මව වහා මුළුතැන්ගේ තුළට ඇදෙනු දියණිය දුටුවාය.

බීම හලේ සෙනඟ පොදිකමින් සිටියෝය. ලොම් වලින් මසා ඇති රක්ත වර්ණ කිමෝනාවලින් සැරසුණ යුවතියෝ බීම හල ඉදිරිපිට සිනාමුසුව බලා සිටියහ.

“ඔබ කවුද?”

අතිශය රූමත් එකිය ඔමුරා මහත්මිය ගෙන් පිළිවිසියාය.

“මම මගේ ස්වාමිපුරුෂයා දකින්නයි ආවෙ. එයා සකුරා කම්හලේ ලොක්ක”

“ආ! එයා නිතරම මෙහෙ එනව හරිම විහිළුයි. බිස්නස් වැඩ ගැනත් කතා කරනව”

රූමතිය හිස නමා එසේ කියමින් ආචාර කළාය.

“ඔබ වාගෙ කාන්තාවකට ඒක තරම් නෙවෙයි” මම ඔබ නම් පුංචි ඇඳුම් සාප්පුවක් දමනව. කවදාවත් බාර් එකක් ළඟට යන්නෙ නෑ. මගේ ස්වාමියාව අත්හැර දමපන්”

“මට ඒක කරන්න බැහැ” සුරූපිනිය එහා මෙහා සක්මන් කළේ දැඩි අලස බවින් යුතුවය.

“ඒ නුඹ කම්මැළි නිසා”

ඔමුරා මහත්මිය පෙරළා කෝපයෙන් යුතුව පැමිණි පසු අලුයම දෙකට පමණ තම සැමියා නිවසට පැමිණි බව ඇය දුටුවාය. ඔහුගේ මුහුණේ පැහැබර සිනාවක් රැඳී තිබුණි.

“ඔබට බොහොම වෙහෙස පාටයි. මෙන්න උණු තේ එකක්. මේ තරම් රෑවෙලත් ඔබ ඔබේ වැඩ රාජකාරි කරනව නේද?”

ඈ කතාබහ කරන අතර ඔහුට තේ කෝප්පය පිරි නැමුවාය.

“මටත් පුළුවන් වැඩපළක යෙදිල මුදලක් ඉතිරි කරන්න”

“මොනව?”

මට ඇඳුම් සාප්පුවක් දමන්න පුළුවන්.”

ඈ තතමි පැදුරේ වාඩි වූවාය.

“ඒක හරිම විහිළුවක්”

දෙමසක පමණ කාලයකට පසු ඔමුරා මහත්මිය යළිත් බීම හලට පිවිසියාය. සුරූපිනිය විසින් ඉතා උණුසුම් ලෙස ඇයව පිළිගනු ලැබුවාය.

“මට හරිම සන්තෝෂයි. ඔබ ගියාට පස්සෙ මං වෙනස් වුණා.

“මම ඔබේ ස්වාමියා හොරකම් කළා. ඔහු ගෙදර එන්නෙ නිශ්ශබ්ද හිස් වුණ හදවතින් කියල මට හිතුණා. මං පුංචි ඇඳුම් සාප්පුවක් දැම්ම.”

“මහත්මිය, ඔබට බැරි ද මට උදව් කරන්න” සුරූපිනිය ඇගේ අත ඔමුරා මහත්මියගේ අත්ල මත තැබුවාය.

“හොඳයි, මං පොරොන්දු වෙන්නම්”

ඇඳුම් සාප්පුව පිහිටියේ කදිම තැනකය. සාප්පුව අවට මිනිසුන්ගෙන් පිරී පැවතුණි. සුරූපී තරුණියක එහි සිටිනු දුටු මිනිස්සු රැඳී බලා සිටියෝය. ගැහැනු ද ඔවුන් සමඟ පැමිණියෝය. කාන්තාවෝ දෙදෙනා සොයුරියන් සේ කුළුපග වූහ.

එක්තරා සන්ධ්‍යාවක ඔමුරා මහතා නිවෙසින් බැහැර නොගොස් එහි රැඳී සිටියේය. හෙතෙම සිගරැට්ටුවක් දල්වාගෙන පුවත් පතක් කියවන්නට පටන් ගත්තේය.

“ඇයි අද බාර් එකට ගියේ නැද්ද?”

“නෑ! මගේ ගෙදර මම ඩිංගක් පාඩුවෙ ගත කළාම නරක ද?”

“සත්තකින්ම. ඒත් මෙච්චර දවසක් ඒක සිද්ධ වුණේ නැහැනේ. ඔමුරා මහතා දුම් උගුරක් ඉහළට ඇද කිසිවක් නොතියා කරබා ගත්වනම සිටියේය.

“ඔබ ගෙදර ඉන්නවනෙ. මං ඩිංගක් බැහැරට ගිහින් එන්නම්”

හෙතෙම පුවත් පතට උඩින් තම බිරිඳ දෙසට නෙත් හෙලුවේය.

“කොහාට?”

“යාළුවෙක් මුණ ගැහෙන්න”

“මං මේ ගෙදර ඉන්න මුල්ම දවස”

ඔමුරා මහතා එසේ පැවසුවේ දැඩි කනස්සල්ලෙන් යුතුවය.

“ඔබ ගෙදර නැති දවස්වල මං දරුවත් එක්ක හුදකලා වුණා”

“හොඳයි යන්න මං ඒ සේරම බලා ගන්නම්”

බාර් එකේ රූමතිය නැති නිසා තම සැමියා නිවසේ රැඳී සිටින වග ඔමුරා මහත්මියට ප්‍රත්‍යක්ෂ වී තිබුණි.

“ඔබ ගිය වෙලාවෙ ටෝරුව හොඳටම අසනීප වුණා. මං හිතන්නෙ බඩේ අමාරුවක්” ඔමුරා බිරිඳට පැවැසීය. ඇය තතමි පැදුරේ නිදා සිටින තම පුත්‍රයා අසලට ආවාය.

“දැන් කොහොම ද?”

ඈ ඔහුගේ සීතල නළලට අත තැබුවාය.

“තාත්ත උණුසුම් තේ කෝප්පයක් හදල දුන්න. දැන් අඩුයි”

“කොච්චර හොඳ තාත්ත කෙනෙක් ද?”

මව සිහින් හඬින් කෙඳිරුවාය. ටෝරු සිනාසී දෑස පියා ගත්තේය.

“ඔබ කළ වැඩේ හුඟක් හොඳයි කොහොම ද ඔබ තේ හදන්න ඉගෙන ගත්තෙ?”

“මං එච්චර අදක්ෂ නෑ. මං ඔබ එනකම් බලා හිටියා”

“ඒ ඇයි?”

“තරුණ වයසෙ පෙනුමක් තියන කාන්තාවන් මෙච්චර රෑ වෙද්දි....” සැමියා එසේ පැවසුවේ ඉවත බලා ගනිමින් ය.

ඔමුරා මහත්මිය තම සැමියා දෙස රවා බැලුවාය. විවාහ වී වසර ගණනක් ගත වුවද ආදරය ගැන සඳහන් වූ මෙවන් වදනක් ඇය අසා තිබුණේ නැත.

“ඔබට මතක ද ඇඳුම් සාප්පුව?”

“මොන සාප්පුවක් ද? පාන්දර වෙනකම් මොනව ද ඒකෙ කරන්න තියෙන්නෙ?”

“මම මෝස්තර නිර්මාණය කරනව. මගෙ වැඩවලට ඉන්න හවුල් කාරයත් එක්ක”

“කවුද ඒ මිනිහ?”

“මොන මිනිහෙක් ද?”

“ඔබේ හවුල් කාරය?”

ඔමුරා මහතා බිරිඳගේ දෙවුර තදින් අල්වා සෙලවිය.

“කොයි ගෑනි ද විශ්වාස? ඒත්... උඹ මගේ භාර්යාව... ගෙදර එන්නෙ උදේ පාන්දර”

ඕ ඔහුගේ අත ගසා දැමුවාය. ජීවිතය පුරාම සිර වී තිබුණ කෝපය එකවර ම පුපුරා ගියා සේ ය.

“නුඹ... නුඹ... සෑම අවුරුද්දකම ගෙදර ආවෙ කීයට ද? ගේෂාවන් ළඟට ඊළඟට බාර් එකට... මගේ බිස්නස් වැඩ වලට හවුල් උණේ කවුද?”

“කවුද?”

“එයා ගැහැනියක්. මං හැමදාම හැන්දෑවෙ ගෙදර තනි වුණා. දවසක් ඔබ හොයාගෙන බාර් එකට ගියා.”

“මොනව? බාර් එකට ගියා!” ඇගේ වදන් ඇදහිය නොහැක්කා සේ හෙතෙම බලා සිටියේය.

“ඔව්!”

“මං කවදාවත් ඔබව දුටුවෙ නෑ”

“ඔව්! ඒත් ලස්සනම ගෑනියක් මා එක්ක කතා කළා”

“මොනව ද එයා කිව්වෙ?”

“එයාට ඇඳුම් සාප්පුවක් දමන්න ඕන කිව්ව”

“ඒ ඇයි?”

“එයා හැම පිරිමියෙක් ම පිළිකුල් කරන හින්ද.”

ඔමුරා මහතා දෑත හිස මත තබා ගෙන වාඩි වූයේය.

“ඒක තමා ඈ බාර් එකෙන් යන්න ඇත්තෙ”

ඔහුට එසේ කියවුණේ ඉබේම ය.

“නමුත් මට නම් හිතා ගන්න බැහැ ඇය ඔබට ආදරය නොකළ වග”

ඔමුරා මහතා නැගී සිටියේය. හේ මේසය වටේ ඇවිදගෙන ගොස් බිරිඳ වෙතට නෙත් හෙළුවේ ය. දෙදෙනාගේ ම මුහුණට සිනාවක් නැඟිණි. ඇය ඔහු අසල දණ ගසා ගත්තාය. දෙදෙනා ම නිහඬව ඔවුනොවුන් දෙස බලා සිටියෝය.

“මං ඉදිරියෙ දණ ගහන්න ඕනැ නෑ. ඒව අලුත් සිරිත් නෙවෙයි”

ඔමුරා එසේ පවසමින් තම බිරිඳ දෑතට ඔසවා ගත්තේය.