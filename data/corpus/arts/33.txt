ප්‍රථම දෙමළ චිත්‍රපටය නිර්මාණය කළ සිංහලයා හෙන්රි චන්ද්‍රවංශ
ශ්‍රී ලාංකේය දෙමළ චිත්‍රපට පිළිබඳ උනන්දුවක් දේශා නුරාගයත් ඇති කීපදෙනෙක් අගනුවර මෙන්ම උඩරට ද උතුරු නැඟෙනහිර පළාත්වල ද විටින් විට මතුවූහ.

1952 වසරේදී නාට්‍ය පිළිබඳ අත්දැකීම් හා සිමාව පිළිබඳ උනන්දුවක් සහිත ශ්‍රි ලාංකේය කලාකරුවෝ කීපදෙනෙක් උඩරට කොස්ලන්ද නැමැති ග්‍රාමයේදී එක්රැස් වූහ. ශ්‍රී ලංකාවේ දෙමළ සිනමාව ආරම්භ කිරීමේ ගෞරවය ඔවුහු හිමිකරගත්හ.

එම්.වී.රාමන්, ඒ.අරුණන්, වී.තංගවේලු, හෙන්රි චන්ද්‍රවංශ වැනි කලාකරුවෝ ඔවුන් අතර වූහ. සිනමාව යනු සාමූහික ප්‍රයත්නයක් බැවින් මේ සියලු දෙන එක්ව තීරණයක් ගත්හ. සියලු දෙන එක්ව චිත්‍රපටයක් නිර්මාණය කළ යුතුය යන්න ඒ තීරණය විය. ඒ අදහස්වල ප්‍රතිඵලයක් ලෙස කලාකරුවෝ සියලු දෙනා එක්ව ‘සිනමා කලා කේන්ද්‍රය’ යන පදනම බිහිකළහ.

‘සිනමා කලා කේන්ද්‍රය’ නිෂ්පාදනය කිරීමට තිබූ එම චිත්‍රපටයට ‘සමුදායම්’ යන නම තබන ලදී. එම කේන්ද්‍රයේ සාමාජිකයන්ගෙන් එක් අයකු වන වී.තංගවේලු කතානායකයා ලෙසත් ධර්මදේවි නම් වූ නිළිය කතා නායිකාව ලෙසත් තෝරා ගනු ලැබූහ. රූගත කිරීම් ඇරඹුණි. මිලි. මී. 35 ලෙස බිහිවූ ‘සමුදායම්’ චිත්‍රපටය අඩි දහස් ගණනකින් වර්ධනය වී නැවතිණි. කලාකරුවන් අතර අද මෙන්ම එකල ද පැවැති තරගය හා ඊර්ෂ්‍යාව මීට හේතු විය. මෙම චිත්‍රපටයේ කටයුතු මෙසේ නැවතුණ ද මෙම කණ්ඩායමේ සාමාජිකයකු වූ හෙන්රි චන්ද්‍රවංශ තවත් සාමාජිකයන් කීපදෙනෙකු හා එක්වී නළු නිළියන් වෙනස්කොට ‘සමුදායම්’ යන නමින්ම නව චිත්‍රපටයක් නිර්මාණය කිරීමට උත්සාහ කළේය.

හෙන්රි චන්ද්‍රවංශ කෙසේ හෝ දෙමළ චිත්‍රපටයක් නිර්මාණය කළ යුතුය යන අධිෂ්ඨානයෙන් යුතුව සිටියේය. ඔහු ‘සමුදායම්’ චිත්‍රපටය රෙක්නික් වර්ණයෙන් නිර්මාණය කොට එය මි.මී.35 ලෙස වෙනස් කළ යුතු බව කල්පනා කළේය.

කලාකරුවන් සෑම දෙනාගෙන්ම රු.10 බැගින් ඉල්ලා ගනිමින් සමුදායම් චිත්‍රපටයේ කටයුතු කළ බව කියැවේ. හෙන්රි චන්ද්‍රවංශ මෙසේ පළමු දෙමළ චිත්‍රපටය නිර්මාණය කළේය. මෙම චිත්‍රපටයේ අධ්‍යක්ෂණය සිදු කළේ ද ඔහුමය.

තම්බි අයියා දේවදාස‍්ගේ තමිළ සිනිමාවින් කදෛ

(දෙමළ සිනමාවේ කතාව) නැමැති කෘතියෙනි.



මම මනුෂ්‍යත්වයට ආදරය කරන මාධ්‍යවේදියෙක්
ජ්‍යෙෂ්ඨ මාධ්‍යවේදී - විචාරක කේ. එස්. සිවකුමාරන්
දෙමළ ඉංග්‍රීසි භාෂාද්වයම සූර ලෙස හැසිරවීමෙහි සමත්, කේ. එස්. සිවකුමාරන් වර්තමානයේ දෙමළ කලා ක්ෂේත්‍රයේ සිටින ජ්‍යෙෂ්ඨතම කලා විචාරකයෙකි. පරිවර්තකයෙක්, පුවත්පත් කලාවේදියෙක් හා ගුවන්විදුලි ශිල්පියෙක් ද වශයෙන් කැපී පෙනෙන සිවකුමාරන් ඉංග්‍රිසි හා දෙමළ පුවත්පත්වලට විවිධ කලා විෂයයන් පිළිබඳව විචාර ලිපි සපයන්නකු ද වේ. ශ්‍රී ලංකාව තුළ මතු නොව ජාත්‍යන්තර තලයේ ද දෙමළ සාහිත්‍යය නඟා සිටුවීමට අමිල මෙහෙවරක් කළ මෙම විචාරකයා දැන් 77 වන වියේ පසුවෙයි.

ශ්‍රී ලංකාවේ දෙමළ සහ ඉංග්‍රීසි සමාජය තුළ කලා විචාරකයකු හා පුවත්පත් කලාවේදියකු ලෙස ඔබ නමක් දිනා සිටිනවා. කෙසේ ද ඔබ ඒ තත්ත්වයට ළඟාවුණේ?

මම ලේඛන කලාවට ප්‍රවේශ වුණේ අවුරුදු දහහතේදී. මගෙ උපන් ගම මඩකලපුව. දෙමළ, ඉංග්‍රීසි භාෂා දෙක ප්‍රගුණ කරගන්න මට කුඩා කාලෙදිම අවස්ථාවක් ලැබුණා. ඒ දැනුම අර්ථවත් දෙයකට පාවිච්චි කරන්න හිතලා මම සිනමාව, නාට්‍යය, සාහිත්‍යය ආදි කලාවන් පිළිබඳව ලිපි ලියන්න යොමු වුණා. ඊට අමතරව කවි, කෙටිකතා වැනි නිර්මාණත් කරලා ඒවා ඉංග්‍රීසියට පරිවර්තනය කළා. මගේ සමහර නිර්මාණ සිංහලටත් නැඟුණා. ඒවා වැඩි වශයෙන් පළ වුණේ මාවත, විවරණ වගේ විකල්ප සඟරාවල. මම ලියපු මනෝ විද්‍යාත්මක කෙටිකතා එකතුවක් ‘ඉරුමායි’ (ද්විත්වය) නමින් චෙන්නායිවල පළ කළා.”

පරිවර්තකයෙක් හැටියට ඔබ ඉටුකළ කාර්යභාරය ගැන පවසතොත්...?

ඒකල වැඩ වශයෙන් ගත්තොත් මා අතින් විශාල පරිමාණයක පරිවර්තන කටයුතු සිදුවී තිබෙනවා. ඒ නිසා ජාතික හා ජාත්‍යන්තර මට්ටමෙන් ඉටුකළ කටයුතු කිහිපයක් සඳහන් කරන්නම්. මහාචාර්ය රජීව විජේසිංහ සංස්කරණය කළ ශ්‍රී ලාංකික කෙටිකතා සංග්‍රහයේ පළවූ දෙමළ කෙටිකතා හතෙන් හයක්ම ඉංග්‍රීසියට නැඟුවේ මම. ඉන්දියාවේ ජාතික පොත් භාරකාර මණ්ඩලය එය ‘Bridging Connections’ නමින් ප්‍රකාශයට පත් කළා. දෙදහස් දෙකේදී. මාර්ග ආයතනය පළ කරපු සිංහල - දෙමළ කෙටිකතා එකතුවේ කතා දෙකක් පරිවර්තනය කළා. නමුත් අභාග්‍යයකට වගේ ඒකේ දෙමළ සංස්කාරක එච්. ඒ. නුහුමාන් මගේ නම එහි සඳහන් කළේ නැහැ. මේවාට අමතරව දෙමළ බසින් දැනට මා අතින් පොත් තිහක් පමණ ලියවී තිබෙනවා. මේවා ලංකාවේ වගේම චෙන්නායිවලත් පළ වී තිබෙනවා. ඉංග්‍රිසියෙනුත් මම පොත් දෙකක් පළ කළා, ශ්‍රී ලංකාවේ දෙමළ සාහිත්‍යය හා ශ්‍රී ලංකාවේ සංස්කෘතිය විමසීමක් නමින්. තවත් පොත් දෙකක් මුද්‍රණයේ තිබෙනවා.

ඔබේ පුවත්පත් කලා ජීවිතය ගැනත් යමක් දැනගන්න කැමැතියි?

ලංකාවේ ප්‍රමුඛ පෙළේ ඉංග්‍රීසි හා දෙමළ පත්තර කිහිපයක සේවය කිරීමට මට වාසනාව ලැබුණා. ඔබේ ආයතනයේ ප්‍රකාශනයක් වන ඩේලි නිවුස්වලත් උපාලි ආයතනයේ දි අයිලන්ඩ් පුවත්පතේත් විශේෂාංග කතුවරයා වශයෙන් මා කටයුතු කළා. වීරකේසරී පත්තරයේ සම කර්තෘ ලෙසත් ‘නවමිණි’ පුවත්පතේ ප්‍රථම කතුවරයා ලෙසත් වැඩ කර තිබෙනවා. ඊට අමතරව ගුවන් විදුලි සේවයේ දෙමළ ප්‍රවෘත්ති සංස්කාරක හැටියට හා ඉංග්‍රීසි - දෙමළ සහන නිවේදකයකු වශයෙනුත් සේවය කිරීමට මට අවස්ථාව ලැබුණා.

දෙමළ සාහිත්‍ය හා කලා නිර්මාණ පිළිබඳව සිංහල සමාජය දැනුවත් කිරීමට ඔබ දායක වුණා නේද?

ඔව් මම සිංහල විද්වතුන් සමඟ එක්වී එවැනි කටයුතු කර තිබෙනවා. සුසිල් සිරිවර්ධන ‘මාවත’ කරන කාලයේ මට ආරාධනා කළා. දෙමළ නවකතාව පිළිබඳව විමසුමක් කරන්න. ‘1956 සහ දමිළ නවකතාව’ නමින් මම ලියූ ලිපිය මාවත සඟරාවේ පළවුණා. පසුව මහාචාර්ය තිස්ස කාරියවසම් ගොඩගේ ප්‍රකාශකයන් වෙනුවෙන් සංස්කරණය කළ ‘සියවසක මඟ සලකුණු’ කෘතියට ‘දමිළ සාහිත්‍යය’ නමින් පර්යේෂණාත්මක ලිපියක් ලීවා. සිංහල හා දෙමළ විද්වතුන් මගේ දායකත්වය අගය කරමින් ලිපි ලියා තිබෙනවා.

විශේෂයෙන්ම මහාචාර්ය රජීව විජේසිංහ, ශ්‍රී ලාංකික දෙමළ සාහිත්‍යය ජාතික හා ජාත්‍යන්තර වශයෙන් ප්‍රසිද්ධියට පත් කිරීමට මා කළ මෙහෙවර අගය කළ විද්වතෙක්. ශ්‍රී ලාංකික දෙමළ සාහිත්‍යය පිළිබඳව මම ඉංග්‍රීසියෙන් ලියූ පොතට, අභාවප්‍රාප්ත මර්වින් ද සිල්වා හා මහාචාර්ය කේ. කෛලාසපති විද්වතුන් දෙදෙනාම හැඳින්වීම් ලීවා. රෝයි රොබින්සන් නම් විදෙස් ලේඛකයාත් මා හා සාකච්ඡා කර ලිපි ලේඛන සකස් කර තිබෙනවා. මේ කටයුතු අගයමින් පසුගිය ගොඩගේ ජාතික සාහිත්‍ය සම්මාන උලෙළේදී පිරිනැමුණු ‘දිවමන් සම්මානය’ මගේ ජීවිතයේ අමතක නොවන සිහිවටනයක්.

වර්තමාන දෙමළ සංස්කෘතික ප්‍රවණතා පිළිබඳව ඔබේ අදහස් මොනවා ද?

පසුගිය අඩ සිය වසර තුළ උතුරු නැගෙනහිර, මධ්‍යම කඳුකරයේ මෙන්ම බටහිර හා දකුණේත් පැවැති සංස්කෘතික වටිනාකම් හා සිරිත් විරිත් අද ඉතා වේගයෙන් වෙනස් වෙමින් පවතින බව අප පිළිගත යුතුයි. රටේ අනෙක් ප්‍රදේශවල තරුණයන්ට වගේම උතුරු නැගෙනහිර තරුණ ප්‍රජාවටත් අන්තවාදී සංවිධාන හා හමුදා බල අධිකාරිය යන දෙකේම බලපෑම්වලින් පූර්ණ ලෙස නිදහස් වීමට අවශ්‍ය වී තිබෙන බවකුත් දකින්න පුළුවන්. මෙවැනි පසුබිමක් තුළ විරෝධාත්මක සාහිත්‍ය කලා ප්‍රවණතා මතුවීම වැළැක්විය නොහැකියි. මා මුලින් පැවසු පරිදි එදා දක්නට ලැබුණු සාහිත්‍ය කලා ව්‍යාපාර වෙනුවට අද ආදේශ වී තිබෙන්නේ. නැටුම්, සංගීත සන්දර්ශන හා ප්‍රදර්ශන ආදියයි. ගුණාත්මක වශයෙන් උසස් පොත් මෙන්ම අවර ගණයේ පොතුත් නිකුත් වෙනවා. මේවාට උදාහරණ දෙනවා නම් දීර්ඝ පිළිතුරක් දෙන්න සිදුවේවි.

අපේ රටේ ප්‍රධාන ජනකොටස් අතර සහජීවනය තවත් ශක්තිමත් කිරීම සඳහා කලාකරුවන්ට කළ හැකි මෙහෙවර කුමක් ද?

මේ සඳහා දිගුකාලීන දීප ව්‍යාප්ත වැඩ පිළිවෙළක් අවශ්‍යයි. එහි ප්‍රතිඵල ලැබෙන්න කාලයක් ගතවේවි. ප්‍රථම වශයෙන් ආකල්පමය වෙනසක් ඇතිවිය යුත්තේ වගකිව යුත්තන්ගේ හදවත්වලයි. ඒකියත්වය අගය කිරීමේ වැඩ පිළිවෙළක් මාධ්‍ය මඟින් දියත් කර ජන කොටස් අතර පවතින දුරස්ථ බව මැකීමට පියවර ගත යුතුයි. සිංහල, දෙමළ හා ඉංග්‍රීසි ඉගෙන ගැනීමට පෙලඹවීමක් ඇති කිරීම ද වැදගත්. කලා කරුවන්ට ලේඛකයන්ට මේ සඳහා මැදිහත් විය හැකියි.

විශේෂයෙන්ම කියවීමේ රුචිය වර්ධනය කොට. අන්තර් භාෂාවලට උසස් පොත් පරිවර්තනය කිරීම පුළුල් කළ යුතුයි. විවිධ ජනකොටස් අතර සුහද හමුවීම් සංවිධානය කර මිතුදම් වර්ධනය කිරීමේ පරිසරයක් ඇති කිරීම ද ප්‍රයෝජනවත්. මම දේශපාලනඥයෙක් නොවේ, මනුෂ්‍යත්වයට ආදරය කරන මාධ්‍යවේදියෙක් වශයෙනුයි මේ අදහස් දක්වන්නේ.

සංවාද සටහන - කල්ප
 
සැබෑම පාලමක් වීමට නම්...
යුද්ධය හමාරයි. දැන් හමාර වෙච්ච යුද්ධය අපි සමරනවා. ඒත් යුද ජයග්‍රහණය අපිට සැබෑ ලෙසම සැමරිය හැක්කේ යුද්ධෙන් පස්සෙ අපි උතුරු නැගෙනහිර ජනයාගේ හදවත් දිනාගත්ත නම් පමණයි. මේ රජය ඉතිහාසයේ කිසිම රජයක් නොකළ තරමට උතුරු නැගෙනහිරට සංවර්ධනයේ දොර කවුළු විවර කළ බව ඇත්ත. ඒක දකුණේ ජනයාට ඊර්ෂ්‍යා හිතෙන තරමේ සංවර්ධනයක් බවත් ඇත්ත. එහෙම වුණත් ඒ ප්‍රදේශවල ජනයාගේ හදවත් දිනාගන්නට අපි තවමත් සමත් වෙලා නැහැ කියලයි මට හිතෙන්නේ. ඒක තිත්ත ඇත්තක්. එය නිසියාකාරව සිද්ධ වන තුරු උතුරු දකුණු පාලම ඉදිවෙන්නේ නැහැ.

හැබැයි මේ යා කිරීම ආණ්ඩුවට විතරක් තනියම කරන්න පුළුවන් එකක් නෙමේ. ඒක මේ රටේ විද්වතුන් කලාකරුවන් අතින් සිදුවිය යුත්තක්. විශේෂයෙන්ම කලාකරුවාට මෙන්ම මාධ්‍යවේදියාටත් මෙහිදී ඉටුකළ හැකි මෙහෙවර ඉතා ප්‍රබලයි. ඒත් කනගාටුවට කාරණය ඒ උදවියත් මෙම භූමිකාව තවම හරිහැටි තේරුම් නොගැනීමයි. මේ පසුබිම තුළ ‘සිළුමිණ’ පත්තරය පාලම නමින් අරඹා තිබෙන වැඩ පිළිවෙළ දෙමළ හා මුස්ලිම් ප්‍රජාවගේ හෘදය ස්පන්දනය සිංහල ජන හදවත් තුළ ප්‍රතිරාව නංවන ප්‍රයත්නයක් බවට පත් වේවා කියා ප්‍රාර්ථනය කරන්න කැමැතියි. ඒ වගේම ලේක්හවුසියෙන් පළවන දෙමළ පත්තරයකත් මෙවැනි පාලමක් ඉදිකිරීම වැදගත්. එවිට දකුණේ ජනයාගේ සිතුම් පැතුම් ද ඔවුන්ගේ බසින්ම සන්නිවේදනය කළ හැකියි. සිළුමිණ ඇරැඹු පාලම සිංහල දෙමළ හා මුස්ලිම් ජන හදවත් යා කරන සැබෑම පාලමක් බවට පත් කරගත හැක්කේ එවිටයි.

චම්මින්ද වෙලගෙදර
 
පරම්පරාවක වෙනස
(මේමන් කවි දෙමළ බසින් රචනා කළ කවියකි.)

නව නිවහනක
පදිංචි වූයෙමු!
පැරණි නිවහනේ
කුරුටු ගෑ දෑ පවා
අමතක කළ නොහැකිවූවන් සේ
අසල් වැසි නිවෙසෙහි බේ බද්දාගේ
දෙඩවීම පවා
ස්වරයක රිද්මය සේ
රස විඳ පුරුදු
අප දෙසවනෙහි සිට
එය පලවා හරින්නට නොහැකිවූවන් සේ
නව පහන්
නව දසුන්
නව ගෘහභාණ්ඩ - එහෙත්
අපි කලින් සිටි අපම සේ
පදිංචි වූයෙමු
පැරණි ජීවය අතහැර
නව ජීවයක් දරාගෙන
ආශ්චර්යයේ බිඳකින්
හදවතේ මුදු බවක්
අප සතු වූ පැරණි දෑ
අප අතැර පලාගොස් ඇත්දැයි
බිය වූයෙමු
පැරණි නිවහනේ පියස්සෙන්
එල්ලී තිබුණ මකුළුදැල් බැඳි දූවිලි
එම පියස්සේම සිදුරු තුළින්
ඇද හැලුණු වැහි බිඳු
අද අලුතින්
ගෙවැදුණු නිවහනෙහි
නොමැති බව සැබෑවකි
එහෙත්...
පැරණි නිවහනෙහි වූ ජීවයෙහි
නොවැටහෙන කුමක් දෝ
අහිමි වීමක ශෝකය
සදහටම අප තුළ
හඬා වැටෙන සඳ
පැරණි නිවහනෙහි
ජීවයෙන් යුතුව දිවි ගෙවූ අප
නව නිවෙසක
යන්ත්‍ර සේ
පදිංචි කරනු ලැබුවෙමු

පරිවර්තනය
හේමචන්ද්‍ර පතිරණ
මේමන් කවි නමින් නිර්මාණකරණයේ නිරතව සිටින අබ්දූල් කරීම් අබ්දූල් රසාක් ඉන්දියාවේ ගුජරාට ප්‍රාන්තයේ මුස්ලිම් ජනකොටසක් වන මේමන්වරුන්ගෙන් පැවත එන්නෙකි. ශ්‍රී ලාංකීය දෙමළ සාහිත්‍යයේ කැපී පෙනෙන ලේඛකයකු වන මොහු කවිය, චිත්‍ර ශිල්පය, විචාර කලාව ආදී ක්ෂේත්‍රවල දස්කම් පාන මාධ්‍යවේදියෙක් ද වෙයි. සිය කාව්‍ය කෘතියක් සඳහා රාජ්‍ය සම්මානයෙන් ද පිදුම් ලැබ සිටින මේමන් වර්තමානයේ සිංහල දෙමළ ලේඛක එකමුතුවේ උපලේකම් ධුරය හොබවයි.
 

සංස්කෘතික
දෙමළ භාෂා ගුරු අත්පොත් දොරට වැඩුම



දෙමළ භාෂාව ඉගැන්වීම පිළිබඳව නව තාක්ෂණවේදය අනුව ලියැවුණු දෙමළ භාෂා ගුරු අත්පොතේ 1 සහ 2 කාණ්ඩ පසුගිය දා කැලණිය කිරිබත්ගොඩ විහාරමහා දේවි බාලිකා විද්‍යාලයේදී දොරට වැඩියේය. ශ්‍රී ලංකාවේ ප්‍රවීණතම දෙමළ භාෂා උපදේශකයකු වන රාජකීය පණ්ඩිත වජිර ප්‍රභාත් විජයසිංහ විසින් සම්පාදිත එම කෘතිවල මංගල පිටපත් විහාරමහා දේවි බාලිකාවේ විදුහල්පතිනිය වෙත පිළිගැන්වූ අවස්ථාව. කර්තෘ ප්‍රකාශන වන මේ කෘති පිළිබඳව වැඩිමනත් විස්තර 011 2974425 දුරකථනයෙන් ලබාගත හැකිය.

සමාජ ඒකාබද්ධතා සතිය නිමිත්තෙන් සිංහල - දෙමළ කෙටිකතා කෘති දෙකක්

2014 සමාජ ඒකාබද්ධතා සතියට සමගාමීව සිංහල හා දෙමළ කෙටිකතා කෘති දෙකක් පළ කිරීමට ජාතික භාෂා හා සමාජ ඒකාබද්ධතා අමාත්‍යාංශය තීරණය කර තිබේ. ‘සමාජ ඒකාබද්ධතාවය තුළින් ජාතික සමගිය’ තේමා කරගත් සිංහල කෙටිකතා 10 ක් දෙමළ බසටත්, දෙමළ කෙටිකතා 10 ක් සිංහල බසටත් නඟා පළ කිරීම සඳහා මූලික පියවර දැන් අරඹා ඇති බව අමාත්‍යාංශ ප්‍රකාශකයෙක් පාලමට ප්‍රකාශ කළේය.