ඔබ නැතුව ඔබ එක්ක...
ප්‍රසන්න විතානගේ අධ්‍යක්ෂණය කළ නවතම සිනමා කෘතිය වන ඔබ නැතුව ඔබ එක්ක මේ දිනවල දෙමළ සමාජයෙහි සිනමා කලාව ආශ්‍රිත බහුලව සංවාදයට ලක් වෙනවා. යුරෝපීය රටවල සහ දකුණු ඉන්දියාවේ මෙම සිනමා කෘතියෙහි විශේෂ තිරගත කිරීමක් පැවැත්වීම එයට හේතු වුණා. යුරෝපීය රටවල පැවැත්වෙන සිනමා උත්සව ආශ්‍රිතව සිංහල චිත්‍රපට ප්‍රදර්ශනය කිරීමත් ඒ පිළිබඳව සංවාදයන් මතු වීමත් සාමාන්‍ය දෙයක් වුණත් මෙහිදී විශේෂ දෙයක් වන්නේ දකුණු ඉන්දියාවෙහි මෙම සිනමා කෘතිය තිරගත කිරීමත් ඒ තුළින් ඇති වූ සංවාදයත් පිළිබඳව අවධානය යොමු කිරීමයි.

මට යාපනයේදී මෙම සිනමා කෘතිය නැරැඹීමට අවස්ථාව ලැබුණත් මෙහිදී මම උත්සාහ කරන්නේ එම සිනමා කෘතිය පිළිබඳව විචාරයක් ඉදිරිපත් කිරීමට නොවෙයි. එයට වෙනස්ව යමින් මෙම සිනමා කෘතිය දෙමළ සමාජය තුළ සංවාදයක් ඇති කිරීමට සමත් වීම තුළින් මතු කෙරෙන සමාජ සංවාදයෙහි වැදගත්කම පිළිබඳව අවධාරණය කිරීමයි.

බොහෝ දෙනෙක් දන්නා පරිදි මේ වන විට ලංකාවේ දෙමළ ජනයාගේ ජාතික ප්‍රශ්නය සහ ඒ ආශ්‍රිත දේශපාලනය ජාත්‍යන්තරකරණය වෙලා. ඒ නිසා ලංකාවේ ජනවාර්ගික ප්‍රශ්නය පිළිබඳ සංවාදයත් ලංකාව කියන භූගෝලිය සීමාවෙන් ඔබ්බට ගිහිල්ලා. තමිල්නාඩු සාධකය යන්න මේ වන විටත් ලංකාවේ දෙමළ ජනයාගේ දේශපාලනය කෙරෙහි අසීමිත බලපෑමක් ඇති කරන තත්ත්වයකයි පවතින්නේ. ඒ නිසා ශ්‍රී ලංකා විරෝධය දකුණු ඉන්දියාව තුළ ඉතාමත් බලවත්ව පවතිනවා.

ඉන්දීය රජයෙහි දේශපාලනික ක්‍රියා මාර්ග කෙරෙහි හෝ නැතහොත් ඉන්දීය විදේශීය ප්‍රතිපත්තිය කෙරෙහි හෝ මෙම දකුණු ඉන්දීය ආවේගාත්මක රැල්ලට කළ හැකි බලපෑම පිළිබඳව සැක සංකා පැවතුණත් තමිල්නාඩුව තුළ ක්‍රියාත්මක ආවේගාත්මක දේශපාලන රැල්ලක් වශයෙන් එහි පවතින බලය ප්‍රතික්ෂේප කළ නොහැකියි. ප්‍රසන්න විතානගේ අධ්‍යක්ෂණය කළ මෙම සිනමා කෘතිය ඉන්දීය භූමිය තුළ ප්‍රදර්ශනය කිරීම යන කාරණය වැදගත් වන්නේ මෙම පසුබිම තුළයි.

ප්‍රසන්න විතානගේ අධ්‍යක්ෂණය කළ බොහෝ සිනමා කෘතිවලට මෙන් ම මෙම සිනමා කෘතියටත් දකුණු ඉන්දීය සිනමා කර්මාන්තය ආශ්‍රිතව ලැබුණු ‍ශිල්පීය සහ පිරිස් දායකත්වය වැදගත් තැනක් ගන්නවා. එයට අමතරව මෙම සිනමා කෘතිය බොහෝ සෙයින්ම දෙරට අතර ඒකාබද්ධ නිපයුමක් හැටියටත් සඳහන් කළ හැකියි.

අපේක්ෂා කළ හැකි අයුරින්ම ලංකාවේ සිංහල සිනමා කෘතියක් තමිල්නාඩුවේ තිරගත කිරීමට එරෙහිව මෙයට ඉහතින් සඳහන් කළ පිරිස්වල විරෝධය මතු වුණා. නමුත් එම විරෝධය ඇත්තෙන්ම යහපත් ප්‍රතිඵල ගෙන දීමට සමත් අවසානයක් කරා ගමන් කළා. එයට හේතුව නම් ලංකාවේ ලෝක සිනමාව පිළිබඳව හා සාර්ථක සිනමා කෘතියක මූලික ලක්ෂණ පිළිබඳව අවබෝධයක් සහ සංවාදයක් ඇති කිරීමට ප්‍රසන්න විතානගේ මෙම උත්සාහය හේතු වීමයි. දෙමළ සමාජයෙහි සිටින සිනමා කලාව පිළිබඳ ප්‍රශස්ත දැනුමකින් යුතු ලේඛක සහ විචාරක පිරිස්වල නොමඳ ප්‍රශංසාවට මෙම සිනමා කෘතිය ලක්වීම එයට හොඳ සාක්ෂියක්.

චාරු නිවේදිතා කියන්නේ මගේ සාහිත්‍ය කලා දැනුම කෙරෙහි අතිශයින්ම පුළුල් බලපෑමක් කළ සහ කරමින් සිටින ලේඛකයෙක්. ලෝක සිනමාව පිළිබඳව බොහෝ කරුණු මම දැනගත්තේ ඔහුගේ ලිපි ලේඛන මඟින්. සිනමා කලාව පිළිබඳව ඔහු ලියා ඇති ග්‍රන්ථ සහ ලිපි ප්‍රමාණය විශාලයි. ඒ අතර සිනමා අලෛන්දුතිරිබවනින් කලෛ (සිනමාව රස්තියාදුකාරයාගේ කලාව) කියන පොත ඉතාමත් වැදගත්.

අන්තර්ජාලයට පිවිසෙන හැම මොහොතකම ඔහුගේ වෙබ් අඩවියට නිකමට හෝ පිවිසීම මගේ පුරුද්දක්. තමිල්නාඩුවෙහි මෙම සිනමා කෘතියෙහි විශේෂ දර්ශනයක් පැවැත්වෙන බව දැන ගැනීමට ලැබුණ මොහොතේම ‍මම ඔහුගේ වෙබ් අඩවියට පිවිසුණා. හෙට දිනයෙහි මෙම විශේෂ දර්ශනය පැවැත්වෙන බවත් සිනමාවට ළැදි අය මෙම අවස්ථාවට සහභාගි වෙන ලෙසත් ඔහු තම වෙබ් අඩවිය තුළ සඳහන් කර තිබුණා.

මම පසු දින ඔහුගේ වෙබ් අඩවියට පිවිසුණා. ඒ සිනමා කෘතිය පිළිබඳව ඔහුගේ අදහස දැන ගැනීමේ කුතුහලය සමඟිනුයි. චාරු නිවේදිතා ලියා තිබුණු සටහනේ මාතෘකාව, ප්‍රසන්න ඩොස්ටොයොවුස්කි අතික්‍රමණය කළ කෙනෙක් යන අදහසයි. (ප්‍රසන්න විතානගේ අධ්‍යක්ෂණය කර ඇති මෙම සිනමා කෘතියට පාදක වී ඇත්තේ ඩොස්ටොයොවුස්කිගේ සාහිත්‍ය කෘතියකි).

මෙය විශාල ජයග්‍රහණයක් වන්නේ කලාකරුවෙකුට සමාජය කෙරෙහි කළ හැකි බලපෑම පිළිබඳව හොඳ නිදසුනක් සපයන නිසා පමණක්ම නොවෙයි. කලා කෘතියක සමාජ බලපෑම දේශපාලනික අන්තවාදයට පිළිතුරු සැපයීමේදී දක්වන නිර්භීත බව පිළිබඳව මනා සාක්ෂියක් වශයෙනුයි.

පරිවර්තනයේදී ලේඛනයේ ලැබෙන නිදහස භාෂණයේ නැහැ
ප්‍රවීණ පරිවර්තක එස්. සිවගුරුනාදන්
සිංහල, දෙමළ, ඉංග්‍රීසි වශයෙන් ප්‍රධාන භාෂා 03 ක් භාවිත වන අප රටේ එම එක් එක් භාෂාවන් භාවිත කරන ජන කොටස් අතර සම්බන්ධීකරණය පවත්වා ගැනීම සඳහා භාෂා පරිවර්තනය අත්‍යවශ්‍ය අංගයකි. එහෙත් මෙම භාෂා 03 ම පරිවර්තනය කළ හැකි පරිවර්තකයින් මෙරට දුලබය. එයිනුත් භාෂණ පරිවර්තකයින් (interpreters) සිටිනුයේ අත‍ළොස්සකි. එස්. සිවගුරුනාදන් මහතා ද එවන් දුලබ පුද්ගලයකු ලෙස හඳුන්වාදිය හැකිය.

අප රටේ ප්‍රධාන ජන වර්ග දෙක වන සිංහල සහ දෙමළ ජනතාව සම්බන්ධ වන සම්මන්ත්‍රණ, උත්සව, පොත් දොරට වැඩීම්, උපහාර හෝ ගුණ සැමරුම් ආදී අවස්ථාවලදී ඒවායේ සංවිධායකයින්ට සිවගුරුනාදන් මහතා නැතුවම බැරි පුද්ගලයෙකි. මෙවන් බොහෝ අවස්ථාවල සිය සේවාව වෙනුවෙන් කිසිදු මුදලක් හෝ ප්‍රතිලාභයක් නොලබා එය ඉටුකර දීමට ඔහු ඉදිරිපත් වෙයි. ඒ සිවගුරුනාදන් මහතාගේ හැටිය. මෙම වෘත්තියෙහි නියැළෙන ඇතැම්හු දේශපාලන බලවතුන් සමඟ එක්වී විවිධ වරප්‍රසාද ලබා යහතින් වැජඹෙද්දී සිවගුරුනාදන් මහතා තම කුඩා යතුරු පැදියෙන් අගනුවර වීදි පුරා සැරිසරමින් රටේ ජනවාර්ගික සාමය වර්ධනය කිරීම වෙනුවෙන් කරන කැප කිරීම ඇගැයීමකට ලක් නොවීම කනගාටුවට කරුණකි. මේ වන විට ඔහුගේ සේවාව දශක හතරක් ද ඉක්මවා ඇත.

එස්. සිවගුරුනාදන් හෙවත් සබාපති සිවගුරුනාදන් මහතා උපන්නේ 1944 සැප්. 03 දින බදුල්ලේ දී ය. ඔහුගේ පියා එවකට බදුල්ල රෝහලේ රියැදුරකු වශයෙන් සේවය කළ ආරුමුගම් සබාපතිය. මව සිංහල - බෞද්ධ කාන්තාවක වූ ලොකු බාලසූරිය මහත්මියයි. දමිළ - හින්දු සහ සිංහල - බෞද්ධ යන සංස්කෘතීන් දෙකම ඔහුට උපතින්ම දායාද වූයේ එම දෙමාපිය උරුමයෙනි. පියාට සේවා ස්ථාන මාරුවක් ලැබීම නිසා ඔහුට පාසල් අධ්‍යාපනය ලබන්නට සිදුවූයේ කොළඹ හින්දු විද්‍යාලයෙනි. ඒ අතරම මවගේ ආභාසය නිසා දහම් පාසල් අධ්‍යාපනය ද ලැබුවේය.

ලිපිකරු විභාගය සමත්ව එය තම මුල්ම රැකියාව කරගත් සිවගුරුනාදන් මහතා රැකියාවේ නියැළෙන අතරම කොළඹ විශ්ව විද්‍යාලයේ උසස් අධ්‍යාපනය ද හැදෑරීය. එහිදී ඔහු සිංහල මාධ්‍යයෙන් කම්කරු නීතියට අදාළ ශාස්ත්‍රවේදී උපාධිය ලබාගත්තේය.

වාමාංශික දේශපාලනයට සම්බන්ධ වීම නිසා එක්තරා අවස්ථාවක සිරබත් කෑමට ද සිවගුරුනාදන් මහතාට සිදුවිය. ඒ වන විට ඔහු චීන කොමියුනිස්ට් පක්ෂයට සම්බන්ධව එයට අනුබද්ධ ‘පෙරදිග සුළඟ’ සංවිධානයේ සාමාජිකත්වය දැරීය. 1974 දී හදිසි නීති රෙගුලාසි යටතේ කුඩා දේශපාලන පක්ෂ තහනම් කිරීමත් සමඟ ඔහුට ද කිසිදු චෝදනාවක් නොමැතිව වසර 2 ක් මැගසින් බන්ධනාගාරයේ ගත කිරීමට සිදුවිය. එසේම 1980 වැඩ වර්ජනය හේතුවෙන් වසර 06 ක් දක්වා ඔහුට රැකියාව අහිමිව සිටීමට සිදුවිය. එසේ වුවත් සිවගුරුනාදන් මහතා වර්තමානයේ පවා නියැළී සිටින්නේ වාමාංශික දේශපාලන දර්ශනයකය.

පුද්ගලිකව කෙතරම් අවාසි සහගත වූවත් ඔහු කිසි දිනක සිය ප්‍රතිපත්ති පාවා නොදෙන ස්ථාවරයක සිටින්ෙන්ය.

භාෂණ පරිවර්තන වෘත්තියට සිවගුරුනාදන් මහතා අවතීර්ණ වන්නේ එවකට කොමියුනිස්ට් පක්ෂයේ චීන පිලේ නායකයා වූ එන්. ෂන්මුගනාදන් මහතාගේ කතා පරිවර්තකයා වශයෙන් එක්වෙමිනි. පසුව ලිපිකරු වෘත්තියේ සිටිමින්ම ශ්‍රී ලංකා පාර්ලිමේන්තුවේ සහන කතා පරිවර්තකයකු ලෙස කටයුතු කිරීමට ද ඔහුට අවස්ථාව ලැබුණි.

රණසිංහ ප්‍රේමදාස ජනාධිපතිවරයාගේ නිල කතා පරිවර්තක ලෙස ද සිවගුරුනාදන් මහතා කලක් කටයුතු කළේය.

සිවගුරුනාදන් මහතා ලේඛන පරිවර්තනය තුළින් සාහිත්‍ය ක්ෂේත්‍රයට ද අවතීර්ණ වූවෙකි. මාධ්‍යවේදිනී සීතා රංජනී මහත්මිය සමඟ ‘යක්කු’ නමින් දෙමළ කෙටිකතා එකතුවක් ද, එම්. කේ. රාහුලන් මහතා සමඟ ‘ප්‍රේම චාරිකාවක්’ නමින් දෙමළ කෙටිකතා එකතුවක් ද සිංහල පාඨකයන්ට තිළිණ කළ ඔහු විවිධ රාජ්‍ය නොවන සංවිධාන මඟින් ප්‍රකාශිත ජනවාර්ගික අර්බුදය, සාමය, ආදී තේමාවන් සම්බන්ධ කෘති විශාල සංඛ්‍යාවක් දෙමළ බසින් සිංහල බසට පරිවර්තනය කළේය.

භාෂණ පරිවර්තන ක්ෂේත්‍රයට එක්වන නවකයින්ට සිවගුරුනාදන් මහතා ලබා දෙන්නේ මෙබඳු උපදේශයකි.

“.... ලේඛන පරිවර්තකයකුට තියෙන නිදහස කතා පරිවර්තකයකුට නෑ. ඔහු ක්ෂණිකව ක්‍රියාත්මක විය යුතුයි. එම නිසා මවු බස වගේම දෙවන බස පිළිබඳවත් පූර්ණ දැනුමක් ඔහු සතුව තිබිය යුතුයි. ඒ ඒ භාෂා භාවිත කරන ජන කණ්ඩායම්වල සංස්කෘතිය ගැන ඔහුට හදාරන්න වෙනව. නිතර පොත පත කියවමින් දැනුම අලුත් කරගන්න වෙනව. එදිනෙදා සිදුවන සමාජ, ආර්ථික, දේශපාලන ක්‍රියාවලීන් පිළිබඳ අවබෝධයෙන් සිටින්න වෙනව. කාල කළමනාකරණය ගැනත් සැලකිල්ල යොමුකරගන්න වෙනව. ඒ වගේ කැපකිරීමක් කළොත් විතරයි සාර්ථක කථා පරිවර්තකයෙක් වෙන්න පුළුවන්...”

සබාපති සිවගුරුනාදන් නම් මෙම උතුම් මිනිසාට, නිදුක් නිරෝගීව තවත් බොහෝ කලක් ජීවත්වීමට වාසනාව ලැබේවායි ‘පාලම’ පිටුව ඔස්සේ අපි ඔහු වෙනුවෙන් ප්‍රාර්ථනා කරමු.

සංවාද සටහන - සරත් අානන්ද
කඳුකරයේ ජන ගීයක්
ඤඤ්ඤ ගැයූ කන්ද
කෝපි පැළ සිටවූ කන්ද
අය්යාව (ජීවිතෙන්) පැරද වූ කන්ද
ආං පේනවා බං
කෝපි ඉදී ඇත
ගෙන යන්නට දිනය පැමිණ ඇත
පිටරට මහත්වරු
සිනාසෙති ජනේලෙන්
පලතුරු ඇත්තේ ගෝනියේ
බලාගනින් පරිස්සමින්
හරි සුවඳ ලු කෝපිවල
කෝපි නෙළන්නට පමා වී ඇත
කංකාණි (කෝපි) කැලෑව ඇතුළේ
කණ්ඩක්ටර් මහත්තයා පාරේ
කොලුවෙක් කෝපි නෙළලා
සිදු වූයේ නම් නපුරක් මැයි
පලතුරු (කෝපි) නෙළුවේ නැත
හීල් බත වැළඳුවෙත් නැත
නිවෙසට ගියෙත් නැත
දැවේ මහත්මයාණෙනි ම සිත
ඉනේ දවටගෙන සේලයක්
දෙපැත්තෙහිම කෝපි ගස්
හදිසියෙන් කෝපි නෙළයි
අල්ලපු ගෙදර රාමායි
කෝපි බීවාලු
අශ්වයා පිට නැංගාලු
පච්චක්කාඩු (තේ වත්ත) වටේ යන්න
යන්නේ විනාඩි දහයලු
ඒ විනාඩි දහයට
පලතුරු නෙළන වෙලාවේ
සමච්චල් කර කර නොවෙද
පවුමක් දුන්නේ අතට
මේක දැකපු කළු කෙල්ල
කණක්කපුල්ලෙට කීවෙ නැතැයි
දෙමළ ජන කවිය

පරිවර්තනය - හේමචන්ද්‍ර පතිරණ

සංස්කෘතික සටහන්

ජාතික සමගිය ඔපවත් කළ නීතිඥයන්ගේ ඉෆ්තාර් වැඩසටහන

ශ්‍රී ලංකා‍වේ අධිකරණ ක්ෂේත්‍රයේ යුක්තිය පසිඳන විනිසුරුවන් වැඩි පිරිසකගේ සහ බෞද්ධ, කතෝලික නීතිඥයන්ගේ සහභාගිත්වයෙන් මුස්ලිම් නීතිඥවරුන්හට ආරාධනා කොට ඔවුන්ගේ රාමසාන් උපවාසය අවසන් කර ආහාර අනුභව කරන ඉෆ්තාර් වැඩසටහනක් කොළඹ මහාධිකරණයේ දී පැවැත්විණි. කොළඹ විනිසුරු සලීම් මර්සූක් මහතා මෙහිදී රාමසාන් උපවාසයෙහි වැදගත්කම, ඉස්ලාමීය ජීවන රටාව සහ ඉස්ලාමීය ඉගැන්වීම් ඇතුළත් හදීස් පිළිබඳව පැහැදිලි කරමින් දේශනයක් පැවැත්වීය. මෙම ඉෆ්තාර් වැඩසටහන් දෙමළ නීතිඥයන් එක්ව දෙමළ සංස්කෘතික අංග ඇතුළත් කොට සංවිධානය කර තිබීම විශේෂ ලක්ෂණයක් විය. කොළඹ අලුත්කඩේ උසාවිවල සේවය කරන විනිසුරුවන් 9 දෙනෙකු සහ සිංහල දෙමළ සහ මුස්ලිම් නීතිඥයන් 150ක් පමණ මෙම උත්සවයට සහභාගි වූහ. ඒ සමඟම ජනාධිපති නීතිඥ සිබ්ලි අසීස්, පායිස් මුස්තාපා සහ එම්.එම්. සුහෛර් ද මෙම අවස්ථාවට එක් වූ අතර මෙය ජනවාර්ගික සමඟිය ඔප් නැංවූ මහඟු අවස්ථාවක් විය.

ජාතික භාෂා මධ්‍යස්ථාන දීප ව්‍යාප්ත කෙරෙයි

ජාතික භාෂා ප්‍රතිපත්තිය රට තුළ නිවැරැදිව ක්‍රියාත්මක කිරීම, ජාතීන් අතර ඇතිවන නොසන්සුන්තාවයන් සමනය කිරීම ඇතුළු ජාතික භාෂා හා සමාජ ඒකාබද්ධතා අමාත්‍යාංශයේ සේවාවන් විධිමත්ව ජනතාවට ලබා දීම පිණිස දීප ව්‍යාප්තව ශාඛා මධ්‍යස්ථාන පිහිටුවීමට අමාත්‍යාංශය තීරණය කර ඇති බැව් අමාත්‍ය වාසුදේව නානායක්කාර මහතා පවසයි. මෙම වැඩ පිළිවෙළේ පළමුවැන්න පසුගිය 15 වැනිදා කිලිනොච්චියේදීත්, දෙවැන්න 18 වනදා කුරුවිටදීත් විවෘත විය.

ඩොමිනික් ජීවාට කැනඩාවෙන් සම්මානයක්

ශ්‍රී ලාංකික දෙමළ සාහිත්‍යය හා වාර්ගික සුහදත්වය වෙනුවෙන් මහඟු සේවාවක් ඉටුකැර ඇති ප්‍රවීණ ලේඛක ඩොමිනික් ජීවාට කැනඩාවේ “තමිල් ඉලක්කිය කෝට්ටම්” සංවිධානය මඟින් වාර්ෂිකව එක් අයකුට පමණක් පිරිනමන ‘ඉයල්’ දිවමන් ප්‍රණාම සම්මානය පිරිනමා ඇත. සම්මාන ප්‍රදාන උලෙළ පසුගිය 17 වැනිදා වැල්ලවත්ත දෙමළ සංගම් ශාලාවේ දී ලේඛක ලේඛිකාවන් රැසකගේ සහභාගිත්වයෙන් පැවැත්විණි.