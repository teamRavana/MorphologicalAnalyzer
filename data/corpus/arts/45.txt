සදාතනික මතකය
සමුදුරු වෙරළ තීරය සමීපයේ වූ කෝපි අවන්හලේ පිටත තණ බිස්සේ රවුම් මේසය දෙපසින් අපි අඩ අඳුරේ වාඩි වී සිටියෙමු. මහා මාර්ගය පමණක් නොව නිවාස සංකීර්ණ සහ සල්පිල් විදුලිය එළියෙන් අලංකාර ය. මඳක් නුදුරින් තිබූ මිල අඩු ආහාරපාන සහිත පොදු අවන්හල් බුදින්නන්ගෙන් පිරිලා ය. අප සිටි උද්‍යානයේ ගලා යන ඉමිහිරි පියානෝ සංගීතය සුපහන් ශෘංගාරාත්මක හැඟීම් උපදවන සුලු ය.

“ඒ සංගීතය බීතෝවන්ගෙ” එල්සි ලිම් කීවා ය.

“ඒක මං කලින් අහල නෑ”

“ඔයා කැමැති පෙරදිගටනෙ?”

අවුරුද්දක් හමාරක් මා ඇසුරු කළ මුහුකුරා යමින් සිටි කිවිදියක වූ ඇය මගේ රුචිය හඳුනාගෙන සිටියා ය.

සෙනසුරාදා හවසක් වූ නිසා සිංගප්පූරුවේ බොහෝ දෙනෙක් දින පහ හමාරක් එක දිගට සේවය කර රැයක් නිදි වරමින් සති අන්තය ප්‍රමෝදයෙන් ගෙවා දමන්නාහ. මැරීන් පැරඩ් මුහුදු වෙරළ දොඩන, ගයන, බුදින සහ සිපින තරුණ තරුණියන්ගෙන් පිරී යයි.

“ඉතින් කතාව කියන්නකො” සීතල කිරි කෝපි පොදකින් දෙතොල් තෙමා ගනිමින් එල්සි කියන්නීය‍.

“ඔන්න ලන්ඩන්වල ඉඳල තරුණ අඹු සැමි දෙන්නෙක් එනව අප්‍රිකාවෙ කෝපි වවන්න. ඒ ආව දවසෙ ඉඳල සැමිය දවල් දවසෙ වත්තෙ. රෑ එක්කො දඩයමේ. නැත්නම් ක්ලබ් එකේ.”

“ඉතින්?”

“ඉතින් ඒ නෝනගෙ තනියට ඉන්නෙ නීග්‍රෝ මෙහෙකරුවා විතරයි. හැබැයි ඉතිරි ටික නං මං කියන්නෙම නෑ” සැහැල්ලු සොම්නසකින් මම සිනාසෙමින් කීවෙමි.”

අපේ වම්පසින් ඇත්තේ නිවෙන දැල්වෙන විදුලිය බුබුළින් සැරසූ කැතේ සිනමා ශාලාවය. සිනමා සිත්තම ආරම්භ කිරීමට තව පැය බාගයක් තිබේ. තද රතු මල් සහිත රෝස පැහැති කෙටි ගවුමකින් සැරසී සිටින එල්සි දම් පැහැති ස්කාෆයක් හිසේ බැඳ ඇත්තීය. ඇය කෙතරම් කුඩා හුරුබුහුටි සුන්දර තරුණියක් නොවේ දැයි මම අලුතින් සිතුවෙමි.

මේ මොහොතේ ඇය සහේතුකව තම ස්වාමියා වූ පැට්‍රික් ලිට් අමතක කර දමා සිටියා ය‍. ඔහු ඇගේ ඉල්ලීම ප්‍රතික්ෂේප කළේ ය. මේ නිවාඩු දවසේත් ඔහු අතිකාල සේවය සඳහා පිටත්ව ගියේ ය.

එල්සි ලිම් සිංගප්පූරුවේ ජපන් ඉදිකිරීමේ සමාගමක කාර්යාලයේ මා සමඟම සේවය කළ ගිණුම් ලිපිකාරිනියක වූවා ය. විදේශිකයකු වශයෙන් මා කළ සේවයේ ශ්‍රේණිමය පහළ තත්ත්වයක තිබුණත් එහි හැම දෙනාගේ ම සමානාත්මතාවය විශිෂ්ට ලෙස මට හිමිව තිබුණි.

එල්සි මට වඩාත් සමීප වූයේ මා දන්නා මා ප්‍රිය කළ සාහිත්‍ය කලාව නිසා යැයි මම සිතුවෙමි. විටෙක උපන් බිමේ පුවත්පතක සිත්තමක් සමඟ පිටුවක් පුරා පළවූ මගේ කෙටිකතා දැක ඇය විස්මයට පත් වූවා ය. මම ඒ කතා ඇයට කියා දුන්නෙමි. ස්ට්‍රේට් ටයිම් සති අන්ත පුවත්පතේ ආධුනික කවි පිටුවේ ඉඳහිට ඇගේ නිර්මාණ පළවේ.

අපේ ආශ්‍රය ආරම්භ වූ අලුතම ඇය ඇගේ මහත මිටි යහපත් මිනිසෙකු වූ ස්වාමියා හඳුන්වා දුන්නා ය. පැට්‍රික් ලිම් බෙහෙවින් දුම් පානය කරන හුදකලාව ස්ටවුට් බීමට කැමැති ගෘහ නිර්මාණ ශිල්පියෙකු විය. ඔහු එල්සිට රළු ස්වාමියෙකු නොවී ය. එහෙත් ඇය කවි සිතින් පරිකල්පනය කළ සුරතල් ස්නේහය ඔහු කෙතරම් නම් ඇයට පිරිනැමුවේ දැයි මම නොදැන සිටියෙමි‍.

හැම සෙනසුරාදාවකම වරුවෙන් වැඩ අහවර කළ පසු මම එල්සි රැගෙන යන කාර්යාලයීය වෑන් රියෙන් ගොස් සෙරන්ගුන්වලින් බසින්නෙමි. එල්සි ලිම්ලාගේ සීයලා චීනයෙන් පැමිණ තිබුණත් සෙරන්ගුන්වල සිටින්නේ දකුණු ඉන්දියාවෙන් ආ දෙමළ ජනතාව ය. ඔවුන් අපට හුරු ය. මම සාම්බාරු හොද්ද සමඟ තෝසයක් කා සුප්‍රකට ඩෙකා මාර්කැට්ටුවේ බංකුවක වාඩි වී රෑ වනතෙක් ඔහේ බලා සිටින්නෙමි.

අපර් සෙරන්ගුන්වල පිහිටි එල්සි ගේ නිවස ඇති නිවාස සංකීර්ණය සමීපයේ වෑන් රිය නැවැත්වූ පසු ඇය ඇගේ නිව‍සට පැමිණීමට මට ආරාධනය කළා ය. මම මේ වනවිට ඇගේ කුඩා පවුලේ සමීප හිතව‍ෙතකු වී සිටියෙමි. මේ හැන්දෑවේ ඇගේ ස්වාමියාත් හිදී.

“ඔයා දැක්කහම පැට්‍රික් සතුටු වේවි” දහ අටවෙනි මහලේ පිහිටි ඇගේ නිවහනට විදුලි සෝපානයෙන් යනවිට ඇය කීවා ය.

සීනුව නාද කළ පසු දොර හැරිය පැට්‍රික් සිටියේ කලිසමට යට කළ කමිසයේ බොත්තම් දැමීමට දුබල උත්සාහයක යෙ‍ෙදමින් ය.

“මේ මොකද පැට්‍රික්?” එල්සි ඇයට හුරු මෘදු ස්වරයෙන් ඇසුවා ය.

“අද හයේ ඉඳල මං ඕවර් ටයිම්. රෙන්ට් එකට කාර් අරං දුවල එපාවෙලා. ලබන අවුරුද්දෙ ‍මගෙම බ්‍රෑන්ඩ් නිව් කාර් එක ප්ලැට් එකේ කාර් පාක් එකේ.”

“එතකොට ෆිල්ම් එකට ගත්ත ටිකට් දෙක?”

“මොකක්ද? ජේම්ස් බොන්ඩ් ෆිල්ම් එකක් ද?”

“අනේ නෑ. අවුට් ඔ‍ෆ් ඇප්‍රිකා.”

කිසියම් සඟරාමය ලිපියකින් එම චිත්‍රපටය පිළිබඳ කියවූ බව මට සිහිපත් විය.

“අවුට් ඔෆ් ඇප්‍රිකා කියන්නෙ ඇකඩමි සම්මාන දිනාගත් චිත්‍රපටයක්” මම කීවෙමි.

පැට්‍රික් ලිම් ඔහුගේ ශරීරයටත් ඔරොත්තු නොදෙන ලෙස මා ළඟට පැන්නේ ය.

“අනේ ඔන්න මං ‍ඔයාට ස්තුති කරනවා. මං ගියත් ඕන්නං නිදාගනියි. ප්ලීස් එල්සි එක්ක ෆිල්ම් එකට යන්න.”

පැට්‍රික් ලිම් සුහද සහ සැහැල්ලු ලෙස ආචාරශීලීව පිටත්ව ගියේ ය.

අවුරුදු විසිහයක් වනතුරු උපන් බිමේ වැඩි වශයෙන් ගං තුලානේ ද පිරිවෙන්වල ද ජීවිතය ගෙවා දමා තිබූ මගේ හිසට නැංගේ සාම්ප්‍රදායික ගතානුගතික විපිළිසර සිතිවිලි ය‍. එහෙත් මා සිටියේ සුපිරි ධනවාදී සංස්කෘතියක් ඇති දේශයක ය. බාගදා මා වාණිජමය භෞතිකවාදයේ සිහිනයක් දකිනවා විය හැකි ය.

මා ඉදිරිපස සෝපාවේ ශෝකයෙන් නවාගත් හිසින් සිටි එල්සි ලිම් මඳක් පිබිදුණු දෑසින් මා දෙස බැලුවා ය.

“ඔයා දන්නවද ඒ කතාව?”

මම හිසින් එය අනුමත කළෙමි.

“චුට්ටක් ඉන්න මං වොෂ් එකක් දාල චේන්ජ්වෙලා එන්නම්”

අපර් සෙරන්ගුන්වල සිට මැරින් පැරඩ් දක්වා කිලෝමීටර් හතරක් කුලී රියෙන් එද්දී ඇය තමා උපන් රටට චෝදනා කළා ය.

“සිංගප්ප‍ූරුවේ හොඳ සාහිත්‍යයක් නෑ”

ධනවාදී රටවල විශිෂ්ට සාහිත්‍ය කෘතිවලින් එහි පොත් සාප්පු පිරී පවතී. සිංගප්පූරුවේ උසස් පොතපත එහි නැති තරම් ය. පුවත්පත් සඟරාවල පළවෙන කෙටිකතා සරල කතා පුවත් සිහින වාක්‍ය රචනා වැනි විය. මම ඇයට ඉංග්‍රීසි බසින් තිබූ සෝවියට් නවකතා සහ කෙටිකතා උපන් බිමෙන් ගෙන්වා පරිත්‍යාග කර තිබුණෙමි.

සිනමා සිත්තම ආරම්භ වූ මොහොතේ සිට ඇයට ඇසීමට බොහෝ ප්‍රශ්න තිබුණි. එහි නාමාවලියේ තේමා සංගීතයේ සිට ඇය වශීකෘත වූවා ය.

ලන්ඩන්වල සිට පැමිණි තරුණ අඹු සැමි යුවළ පදිංචි වන්නේ වතුයායේ දැවයෙන් ඉදිකළ අපූරු නිවහනේ ය. නිසල ගෙවත්තක් ඒ අවට විය. සැමියා බොහෝ විට සිටියේ නිවසින් බැහැරවයි. නිවසේ තනිවන රූමත් බිරියගේ තනිකමට හිඳින්නේ නීග්‍රෝ තරුණ මෙහෙකරුවා ය. මළ පොතේ අකුරක් නොදත් ඔහු ඇයට අප්‍රිකාවේ ජනකතා සහ කවි කියා දෙයි.‍

ඔවුන් දෙදෙනා අසම්මතව ආදරයෙන් බැ‍ඳේ. ඔවුහු ඔවුනොවුන්ගේ පහසට ප්‍රිය කළහ. එහෙත් මෙය දැන ගන්නා ස්වාමියා කුඩා ගුවන් යානයක් ගෙන්වා ඇය පිටත් කර යවයි. වැට මායිමේ සැඟවී සිටින මෙහෙකරුවා නොපෙනී යන ගුවන් යානයට අත වනයි. ඔහුගේ සිරුර පුරා ඇත්තේ කස පහරින් ඇතිවූ තුවාලය. කුලී රථ නැවතුම් පළට අපි අහේතුකව වෙරළ තීරය දිගේ වූ පටු මාවත දිගේ ඇවිදගෙන ආවෙමු.

“කතාව එහෙම ඉවර නොවුණ නම් හොඳයි” එල්සි කීවා ය.

“එතකොට අපූර්ව බව නැතිවෙනව” මම කීවෙමි‍.

ඔවුනොවුන් හා දොඩමින් සිපිමින් වැතිර හිඳින පෙම්වතුන් අතරින් කිසිදා සම්මුතියකින් තොරව අප පා නගද්දී තු‍රු හෙවණක ඇඳිරියේ ඇය නතර වූවා ය. කිසිවක් කියන්නට ඇයට ඕනෑ විය.

“ඔයා දන්නවද මමත් ඒ කතාවෙ තරුණ බිරිය වාගේ”

මගේ පපුවට හිස තබා වැලපෙන ඇගේ සිනිඳු කෙස්වල සුවඳ මට දැනේ. ප්‍රේමයේ අසම්මත හෘදයාංගම එහෙත් සොඳුරු සංවේදී බවකින් මගේ හදවත පිරී ගියේ ය.

“මං ඒ නීග්‍රෝ මෙහෙකරුවා වෙන්නම්” වෙවුලන ස්වරයත් මගේ ‍හ‍ඬේ තිබුණා විය හැකි ය.

ඇඳිරි අහසේ විසිරී ගිය තරු යායේ අසිරිය මම එල්සිගේ දෙනෙත් තුළින් දුටුවෙමි. මා සමඟ පමණක් තනිවෙන්නට සිතූ ඇය රූමත් බිරිය සහ නීග්‍රෝ මෙහෙකරුවා හුන් නිදන කාමරය සිහිපත් කර ගැනීමට දෙනෙත් පියා ගත්තා ය.

අප නිසා උණුසුම් වූ ‘තණ බිස්සෙන් නැඟී හිඳි එල්සි කතා කළේ පහත් කෙඳිරුම් ස්වරයෙනි.

“ඔයා දුන්නු පොතකින් මං ඇලෙක්සැන්ඩර් කුප්රින්ගෙ” රත්මිණි වළල්ල කියෙව්වා. ඒකෙ වේරා කුමරියට ජෙනරාල් සීය කියනව ගැහැනියක් පතන අමරණීය ආදරය ජීවිතේ කවදාවත්ම සදහටම හම්බු වෙන්නෙ නෑ කියල.”

එල්සි ලිම් ඇගේ නිවහනට යෑම සඳහා කුලී රියට නැඟීමට පෙර නිශ්චිත පැහැදිලි ස්වරයෙන් සමු ගත්තා ය.

“ඔයාට ස්තුතියි. ඒත් ආයෙ කවදාවත් අපි මෙහෙම හම්බුවෙන්න එපා. සිහි කරන්න එක මතකයක් හොඳටම ඇති.

අවුට් ඔෆ් ඇප්‍රිකා චිත්‍රපටයේ නීග්‍රෝ තරුණ මෙහෙකරුවා මට සිහිපත් විය. ඔහුගේ කාල වර්ණ මුහුණේ දෙනෙත් කඳුළින් බොර පැහැති ය.

එල්සි ලිම් ගමන් කළ රියේ රත් පැහැති පසු පහන් එළි අතොරක් නැතිව දිව යන රිය පෙළ අතර නො පෙනී යන තුරු ම මම ඇයට අත වැනුවෙමි.