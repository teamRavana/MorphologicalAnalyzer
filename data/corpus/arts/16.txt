සබැඳියාව
අපේ සීයා අම්මගෙ තාත්තා විශ්‍රාමිකයෙක්. රජයේ සේවකයකු වූ ඔහු විශ්‍රාම ගොස් මේ වන විට වසර දහයකට ආසන්නයි. අපේ ගමේ මහගෙදර ජීවත් උණ ආච්චිත් සීයාත් ආච්චී හදිසියේ මිය ගියාට පසු ඒ අයට හිටපු එකම දරුවා වූ අපේ අම්මා ළඟට එයා ආවා. ගමේ නෑයෙකුට ගමේ තිබුණ ගෙවල් දොරවල් බලා කියාගන්න දීලා.

කොළඹ කිලෝමීටර් විසිපහක පමණ දුර තවමත් ගැමි පරිසරයකට හුරු අර්ධ නාගරික පරිසරයකයි අපේ ගෙදර තිබුණේ. අපේ අම්මටයි තාත්තටයි හිටියෙත් මා විතරයි.

උදේ පාන්දර පහට විතර අවදිවන සීයා හිමිදිරියේ ම අපේ අක්කර භාගයකටත් වැඩි මුළු වත්ත පුරා ඇවිදිනවා. ගහකොළ ගැන හොයලා බලනවා. ඉන් පස්සෙ මූණ කට සෝදගෙන අම්මා හදල දෙන තේ එකත් බීල රෑට ඇඳපු ඇඳුම් මාරු කරගන කඩපළට යනවා. අපේ ගේ ළඟ ඉඳල කඩපලට කිලෝමීටරයක් විතර ඇති. සීයා ව්‍යායාමයට එක්ක ඒ දුර පයින් ම යනවා. එයා පාන්දරම කඩපළට යන්නේ එදිනෙදා පත්තර මිලදී ගන්නයි. සීයට පත්තර නොබලා ඉන්න බැහැ. ඒ මොකද එයැයි තරුණ කාලෙ ඉඳන් ම පත්තර සඟරාවලට ලියල තියෙනව. අදත් සමහර වෙලාවට පත්තර සඟරාවලට ලියනවා.

දිනපතා තියෙන පත්තර දෙක තුනම අරගන ගෙදර ඇවිත් අම්මා පිළියෙල කරල දෙන උදේ කෑම ගත්ත ගමන් පත්තර ටිකත් අරගෙන බරාදයේ තියෙන හාන්සි පුටුවට බර උණ ගමන් ඉර මුදුන්වන ජාමෙ වනතුරුම පත්තරවල අකුරක් නෑර බලනවා.

දවසක උදේ පත්තර ගේන්න කඩපොළට ගිය සීයා පත්තර ටික කිහිල්ලේ රුවාගන පොඩි බලු පැටියෙකුත් ඔසවාගන ගේට්ටුවෙන් වත්තට ඇතුල් උණා.

ඒ දැක්ක ගමන් අම්මා “අනේ තාත්තෙ ඔය බලු පැටියෙක් මොකටද? ඌ බලාගන්නෙ කව්ද ඔය පාර ගේ පුරා වත්ත පුරා ජරා කරන්නත් හිටීවි. කොහෙන්ද මූ උස්සන් ආවෙ.”

“දරුවො මන් එනකොට කඩපළේ ඉඳන් ම මූ මගෙ පස්සෙන් ම ආව. බලන්නකො ලස්සන බලු පැටි‍යනෙ. කමක් නැහැ මූ ජරා කළොත් මන් සුද්ද පවිත්‍ර කරන්නම්කො. මටත් ඉතින් වැඩි වැඩක් නැහැනෙ.” සීයා කීවා.

බලු පැටියා දිහා විමසිල්ලෙන් බැලූ අම්මා “අපොයි අපොයි ඒ වගෙ යැ මූ බැල්ලියෙක්නෙ. ඒ නිසා කවුරු හරි පාරෙ දාලා යන්න ඇති. කල්මල් යනකොට දිගට හරහට මූ පැටවු ගහන්නත් පටන් ගනීවි.”

“ඔයා ඔච්චර හිතන්න එපා. ඒකත් මම බලාගන්නම්කො.” දෙදෙනාගෙ සංවාදය අවසන් උණා. සීයගෙ හිත රිදවන්න බැරි නිසා තව වචනයක්වත් නොදොඩා අම්මා හිමින් සීරුවෙ ගෙට ගියා.

දවස් තුන හතර යනකොට සීයා බලුපැටියට කඩපළෙන් කර පටියකුත් ගෙනත් දැම්මා. ඌට වයිට් කියල නමකුත් තිබ්බා. බලු පැටියා ගෙනාවට පස්සෙ සීයගෙ දින චර්යාවත් ටිකක් වෙනස් උණා. වෙනදා පත්තර ටික බලල ඉවර වෙලත් ඔහේ දවල් කෑමට කථා කරනකන් හාන්සි පුටුවට වෙලා අලසව පාර දිහා බලන් ඉන්න සීයා දැන් පත්තර බැලුවට පස්සෙ වැඩි හරියක් කාලය යොදවන්නේ වයිටාට සාත්තු සප්පායම් කරන්නයි.

ඒ දකින අම්මා කියන්නේ “අනේ හොඳයි. අර හාන්සි පුටුවට වෙලා බලාගත්තු අතේ කල්පනා කර කර බලන් ඉන්නවට වැඩිය හොඳයි ඔය වගේ වැඩකවත් යෙදෙන එක. නැතිනම් ඔය මනුස්සය නිකරුණේ ලෙඩෙක් වෙනව.” කියායි. ‍‍

වයිටාට කන්න බොන්න වෙනම පිඟානක් කෝප්පයක්. ඌව පිසදාන්න පරණ තුවායක් ඌට රෑට නිදියගන්න සීයගෙ කාමරේ සීයගෙ ඇඳ ළඟම පරණ හාල් ගෝනියක් දාල තැනක් පිළියෙල කර තිබුණා.

දිනපතා උදේ පත්තර ටික බලල ඉවර වූ ගමන් මිදුලේ තියෙන ටැප් එක ළඟට වයිටා අරන් යන සීයා ඌව හොඳට නාවල නාවන ගමන් පින්චර් එකකින් උගේ ඇ‍ඟේ ඉන්න මැක්කන් කිනිතුල්ලන් අරන් දානව. නාවල ඉවරවෙලා හොඳට උගේ තුවායෙන් පිසදාලා හොඳට අව්ව පායන තැනක ගැට ගහනවා.

දහවල් කෑම වෙලාව ආවහම සීයා කෑම කාල එයාගෙ පංගුවෙන් නොවරදවා ඉතිරි කරන කෑම ටිකකට කුස්සියෙන් බෙදා ගන්නා තව බත් මාළු ටිකක් දාල හොඳට අනල උගේ පිඟානට දාල බලු පැටියගෙ හොඳට බඩ පිරෙන්න කන්න දීල වතුර කෝප්පෙට දාල වතුර ටිකක් බොන්න දෙනවා. ඊට පස්සෙ වත්ත පුරා දුවන්න පනින්න ටික වෙලාවක් ඉඩ ඇරල ගෙනවිත් බරාදයේ කණුවක ගැට ගැහුවම ඌ බිම දිග ඇදිල පැයක් සමහරවිට ඊටත් වැඩි කාලයක් නිදාගන්නවා.

කාලය ටිකෙන් ටික ගත වෙද්දී වසර තුන හතරක් ගතවන කොට ඌට තිබුණ සැප සාත්තු එක්ක ඌ සුදු දිග ලෝම වැඩුණු නාඹර බැල්ලියක් විදිහට වැඩුණා. කඩපළේ හිටපු පශු වෛද්‍යවරයාට මාසෙකට වරක් දෙකක් ගෙන ගොස් පෙන්වූ වයිටාට වෙනමම රෝග නිශ්චිත පොතකුත් සීයා ළඟ තිබුණා. දැන්නම් ගෙදරට යන එන අය පවා වයිටාගේ පිරිසිදුවට ලස්සනට ලොකු කැමැත්තක් දක්වනවා. වයිටා ගෙන එන කොට එතරම් කැමැත්තක් නොතිබූ අපේ අම්මාත් අද ඌට දක්වන්නේ පුදුම ආදරයක්.

වයිටා අරන් එනකොට මම හිටියේ අටවන ශ්‍රේණියේ. ඒ කාලේ මම වයිටත් එක්ක සෙල්ලම් කළා. දැන් මම සාමාන්‍ය පෙළත් සමත් වෙලා උසස් පෙළට පෙනී හිටින්නයි සූදානම් වන්නේ. ඌ එක්ක සෙල්ලම් කරන්න මට දැන් වේලාවක් නැති උණත් ඌ මා දැක්ක ගමන් උඩ පැනල දුවගෙන ඇවිත් මා වටා දැවටෙනවා.

“අන්න මම බැල්ලිට පැටවු නහම්බ වෙන්න ඉන්ජෙක්ෂන් කෝස් එකක් පශු වෛද්‍ය මහත්තයට කියල දුන්නා.” සීයා දවසක් අම්මට කියනවා ඇහුණා.

වයිටා එන්න එන්න නිරෝගීව ලස්සනට වැඩුණත් සීයාගේ සෞඛ්‍ය තත්වය එන්න එන්න පිරිහුණා සීයා හෘදයාබාධයකින් පෙළෙන්නට උනා. ඒත් සීයා වයිටාට කළ සාත්තු සප්පායම් නම් අතහැරියෙ නැහැ.

හිටි ගමන් සීයාගේ රෝගී තත්වය උත්සන්න වුණා. ටවුමෙ රෝහලේ සීයා නතර කරන්න සිද්ධ වුණා. දිනපතා උදේ දහවල් හවස අම්මා සීයා බලන්න රෝහලට ගියා. මටත් තාත්තටත් තිබුණ වැඩ නිසා දවසෙ තුන්වරුවම යන්න බැරි වුණා. මේ නිසා වයිටාට සීයා කළ විදිහට සලකන්නත් බැරි වුණා. නමුත් රෝහලට යන හැම වතාවෙම අමාරුවෙන් හරි සීයා වයිටා ගැන අහලා තිබුණා.

දින කිහිපයකට පසු දවසක් හවස අම්මා සීයා බලන්න යන‍කොට රෝගය හිටි ගමන් උත්සන්න වෙලා දැඩි සත්කාර ඒකකයේදි සීයා මිය ගිහිල්ලා සීයගෙ අවසන් කටයුතු කරන්න සියල්ල සූදානම් කළා. දේහය මල් ශාලාවෙන් ගෙනවිත් ගෙදර සාලයේ තැන්පත් කළ වේලවේ සිටම දෙන පාමුල නොකා නොබී ලැග‍ ගෙන සිටි වයිටා මළගෙදරට ආ ගිය කොයි කාගේත් අවධානයට යොමු වුණා.

සීයා වයිටා හැදූ වැඩූ ආකරය ගැන දැන සිටි බොහෝ දෙනෙක් ඔය මනුස්සය ඔය සතාව හැදුවෙ දරුවෙක් වගේ නෙ බොහෝ අය පවසනු මට ඇසුණා.

සීයාගෙ අවසන් කටයුතු සිදු කෙරී සතියකුත් ගත වුණා. නමුත් කිසිම දෙයක් නොකා නොබී වයිටා බරාඳයේ සීයගෙ හාන්සි පුටුව තිබෙන තැන ලැගල හිටියා. උගේ තත්වයත් එන්ට එන්ට නරක් වුණා. තාත්තා ටවුමෙ පශු වෛද්‍යවරයා එක්ක ආවත් කළ ප්‍රතිකාරවලින් පලක් වුණේ නැහැ.

මට එදා උදේ සිරිත් පරිදි පාසල් ගියා. පාසල් යන්න ලැහැස්ති වෙලා මම වයිට ළඟට ගිහින් වයිටට කථා කළා. හරි අපහසුවකින් වගේ කඳුළු පිරි දෙනෙත් හැරල මා දිහා බැලූ ඌ ආපසු දෙනෙත් පියා ගත්තා.

මම දහවල් ඉස්කෝලෙ ඇරිල ගෙදර ආ ගමන් වයිට හිටි තැන බැලුවා. වයිටා එතන නැහැ. “අම්මේ අම්මේ වයිට කෝ” මම කෑගහල අම්මගෙන් ඇහුවා.

“බලන්න දරුවො ඌ ඔය කොහාට හරි ඇදිල ඇති” අම්මා කීවා.

ඒත් වත්ත පුරාමත් සොයා බැලුවත් ඌ පේන තෙක් මානයක නැහැ.

අවසානයේ සැකයට වගේ පාළුවට ගිය බාගෙට වසා තිබූ සීයගෙ කාමරේට මුහුණ පොවා බලන කොට සීයා වයිටාට නිදිය ගන්න එලාල තිබිච්ච ගෝනිය උඩ වයිටාගේ නිසල සිරුර වැතිර තිබෙනු දක්නට ලැබුණා.