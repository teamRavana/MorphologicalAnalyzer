කැලණි තිස්ස
අවසානයේ ලලිතා මිය ගියා ය.

වෙනදා මෙන් නො ව කුඩාගංගොඩට මෙවර අවුරුදු කුමාරයා ආවේ මීන රාශියෙන් මේෂ රාශියට තෑගි බෝග රැගෙන නො වේ. සියල්ලන් ම අවුරුදු කිරිබත උයාගෙන කැවුම් කොකිස් සූදානම් කරගෙන සිටියේ ලලිතා පැමිණෙන තුරු ය.

ගෙදර මකුළු දැල් කඩා දමා, අස් පස් කර දොර ජනෙල් රෙදි සෝදා නිල් දමා තද අව්වේ වේලා, නවා දමා තිබුණේ අලුත් අවුරුදු නැකතට ගේදොර කලඑළි කළ යුතු නිසා ය. තාත්තා වේලපහින් ම බදුල්ලේ ගිහින් එන්න ගිය නිසා ගෙදර උන්නේ ලලිතා සහ අම්මා පමණි. අම්මාගේ අසනීප තත්ත්වය තවත් වැඩි වේ යැයි ලලිතා සිටියේ තරමක් බියෙන් සැකෙන් බව අහල පහල සියලු දෙනා ම දැන සිටියෝ ය. ඕ වෙනදාටත් වඩා කඩිමුඩියේ සියල්ල එළිපෙහෙළි කළේ උත්සව සිරිය අම්මාගේ සිතෙන් අසනීප ගතිය අකා මකා දමාවි යැයි සිතුණු නිසා ය. එහෙත් ගහෙන් ගෙඩි එන්නාක් මෙන් සිදු වූයේ අනෙකකි.

‘අනේ වයසක අපි ඉන්දැද්දී ඇයි මේ වගේ ගමනක් ගියේ මගෙ රත්තරනේ?’

‘අනේ කථා කරපන් පුතේ? හැමදා ම මොනව හරි කියවන උඹ ඇයි මේ කට වහගෙන ඉන්නේ කතා කරපන් ම‍ෙය මැණික’

අම්මලා, තාත්තලා, අක්කලා, අයියලා, නෑනලා, මස්සිනාලා, ඔවුන්ගේ දරුවෝ විලාප නැඟූහ. මුළු ගම්මානය ම සිටියේ මේ අනපේක්ෂිත සිද්ධියෙන් ශෝකයෙන් තැති ගෙන ය. සේපාලිකා මල් ගස සිය අතුපතර රැඳි සියලු ම මල් හළා දැමුවේ ය. ඉද්ද, වතුසුද්ද ගස් ලලිතාගේ අත්වල සාත්තුව නැතිවායින් සුදු අඳින්නට අමතක කළේ ය. හෙන්දිරික්කා ගහේ හැන්දෑවට මල් පිපුණේ ම නැත. බුදුන් වඳින්නටවත් මලක් ගංගොඩේ නැතැයි සමහරු මැසිවිලි නැඟූහ.

‘ඉතිරි වෙලා තිබුණේ ඔන්න ඔය කැලණිතිස්ස ගහ කපන්න විතරයි. හැමෝම කියනවා ගෙවල් ඉස්සරහා ඔය ගස් ඉන්දන එක මහ මූසලයි කියලා. වත්ත සුද්ද කරනකොට ගහ කපනවා කියලා ලලිතා කිව්වා’

‘ඒත් විස්සෝප වෙවී උන්නේ මල් පිපුණ ම සිරියාවේ බෑ කපන්න ලෝබයි කියලා’

‘කවුද හිතුවේ ඔළුව කැක්කුමක් කිව්වහම මෙහෙම නස්පැත්තියක් වෙයි කියලා’

ලලිතා මල්වලට වඩා ආශා කළේ ගස්වලට ය. ඇගේ ගේ මිදුලේ මුළුමණින් ම පාහේ තිබුණේ වයිවාරන්න ගස් කොළන් ය. ගේ පිටිපස්සේ ඉද්ද පැළෙත්, වතුසුද්ද පැළෙත් හැදුණේ ඉබේට ම වාගේ ය. ඒත් ඈ ඒවාට ද සාත්තු සප්පායම් කළා ය. කහ රෙද්දක් ඇඳගෙන සිටිය කැලණිතිස්ස ගහ ගැනත් ඇගේ හිතේ තිබුණේ ආදරයකි. තාප්පයක් බැඳ නො තිබුණු හෙයින් ගේ ඉදිරියේ වැටට කණුවක් ලෙසින් කැලණිතිස්ස ගහ මිදුල අරා සිටියේ ය. කොහොමටත් කැලණිතිස්ස ගහ පිළිබඳ ව ඇගේ සිතේ මහා ළෙන්ගතු බවක් ඉපදී තිබුණි. ඈ වඩාත් ආශා කළේ කුස්සියේ එළිපත්තේ ඉඳගෙන එහා ගෙදර වත්තේ පිපුණු මල් බලන්නට ය. එක එක පාටින් පිපුණු මල් ඇගේ සිතට ගෙන ආවේ සුන්දරත්වයකි.

රෝගාබාධ එකකින් නො ව කිහිපයකින් ම පෙළුණු අම්මාගේ සියලු ආවතේවකම් කර අහවර වීමෙන් පසු ඇයගේ දෛනික රාජකාරිය වන්නේ ගස්වලට සාත්තු සප්පායම් කිරිම යි. විවිධ පාටවලින් යුතු කොළවලින් යුතු ලලිතාගේ ගස්වැල් ද ඈත සිට බලන්නෙකුට පෙනෙන්නේ පාට පාට මල් යායක් ලෙස ය. සොබාදහම සමඟ තිබුණු ඇගේ මේ අති මහත් ගනුදෙනුව නිසා ම කෙතරම් නුසුදුසු යැයි කීව ද කැලණිතිස්ස ගහ කැපීමේ කටයුත්ත ඇය දිනෙන් දින ම කල් දැමුවා ය. තාත්තා මෙවර බදුල්ලේ ගියේ ඒ ගොස් පැමිණි පසු ගෙය ඉදිරියේ තාප්පය බැඳීම කළ යුතු නිසා ‘කොහොමටත් කැලණිතිස්ස ගහ කපන්න වෙනවා’ යැයි පවසමිනි. ලලිතා ද එම තීරණයට එකඟ වූයේ තාප්පය බැඳීමේ දී අනිවාර්යයෙන් ම ගහ කැපීමට සිදුවන බව දන්නා හෙයිනි. ඈ අසනීප වූයේ මෙසේ ගහ කපන්නට ඔන්න මෙන්න කියා තිබිය දී ය.

එළිවන පාන්දර සිට ම ලලිතා සිටියේ මූර්ජා තත්ත්වයෙනි. රෑ තිස්සේ ම ඈ විටින් විට වමනය කළා ය. හිස අත්බදාගෙන කෑ ගැසුවා ය. අවසිහියෙන් කථා කරන්නට වූවා ය. කාට හෝ කථා කරන්නටවත් ලලිතාගේ අම්මා කිසිවෙකුගේ දුරකථන අංකයක්වත් දැන නො සිටියා ය. සුව නො වුණු කොන්දේ කැක්කුමකින් පෙළුණ ඇයට නිවසෙහි දොර විවෘත කරගැනීමත් තරමක් අසීරු කටයුත්තක් විය. ඈ ගෙදර කිසිවක් පිළිබඳ ව දැන සිටියේ ද නැත. සියල්ල දැන සිටියේ ලලිතා ය.

‘අන්තිමට කොස්සෙන් ගහලා ගහලා තමයි දොර ඇර ගත්තේ.’

ලලිතාගේ අම්මා අසල ගෙදර ගැහැනියකට හඬ හඬා කීවේ ඈ රෝහල්ගත කිරීමට ගෙන යාමෙන් අනතුරුව ය. තාත්තා නිවසට පැමිණියේ ඈ රෝහල්ගත කර දවස් කිහිපයක් ම ඉක්ම ගියාට පසුව ය. හෘදයාබාධයකින් පෙළෙන නිසා තාත්තාගෙන් මේ සිද්ධිය වසං කිරීමට ගෙදර සියලු දෙනාට ම සිදු වූයේ ය.

‘පිංවත්නි අප හෑම සියලු දෙනාම මේ වේලාවේ සිහිපත් කරගන්නෝනෑ මේ ලලිතා මෙනවියත්, ඇගේ පියා දේවසිරි මහතාත් මේ නිවසට, අහල පහලට පමණක් නො වේ, මුළු මහත් ගමට ම ආදර්ශයක්. මේ ගමේ කුමක් හෝ ධර්ම දේශනයක්, දානමය පුණ්‍ය කර්මයක්, සමාජ මෙහෙවරක් සිද්ධ වෙනවා නම් ඒ හැම එකක ම මේ ලලිතා මෙනවියත් ඇගේ පියා වන දේවසිරි මහතාත් මූලිකත්වය ගෙන කටයුතු කරනවා. ඔවුන් දෙදෙනා ඒ තරමට ම පිනට දහමට ළැදි යි. මෙය එක්තරා අන්දමකට සිතාගත නො හැකි අදහාගත නො හැකි අවස්ථාවක්. ඒ තාත්තාට දියණියගේ වියෝව දරාගත නො හැකි වන තරමට ම දාරක ප්‍රේමය ප්‍රබල වුණා. මේ දෙපළ දෙව්ලොව සිට මනුලොවට පිං රැස් කරගෙන යන්න පැමිණි දෙදෙනෙක් වාගෙයි. දෙව්ලොව එක් දිනක් කියන්නේ මනු ලොවට අවුරුදු සීයක් විතර වෙනවා. අපි හෑම සියලු දෙනා ම ඒ දෙදෙනාගේ පරලොව ජීවිතය යහපත් වේවායි ප්‍රාර්ථනාවෙන් යුතු ව ඉදං මේ ඥාතිනං හෝතු කියන ගාථාව කියලා මළගිය ඥාතීන්ට පිං දෙමින් පැන් වඩන්න.’

‘ඒකයැ එක ගෙදර මළ ගෙවල් දෙකක් කියන්නෙ’

‘නෑ? අනේ අනිච්චං’

‘නෑ නෙමේ වහ බීල ලු. පෙම් පලහිලව්වක් කියන්නේ. තිස් ගානක්ලු වයස, බැඳලත් නෑලු’

‘එතකොට මැරුණු අනිත් එක්කෙනා එයාගේ කොල්ල ද?’

‘ම්හු. තාත්තලු, තාත්තා දිගින් දිගට ම ලව් හුටපටේට හරස් වුණා කියන්නේ. දුව මැරුණ ම එයත් වහ බීලලු’

‘ඇත්තට ඔයාලට පිස්සු ද? හෙණ ගහන කතා කියන්න එපා’

‘අසනීප වෙලයි ඒ ගෑනු ළමයා මැරිලා තියෙන්නේ. තාත්තා මැරුණා වාව ගන්න බැරිව හාට් ඇටෑක් එකකින්. දුවගේ මිනියත් බලලා’

‘ඇත්ත ද? බලන්න අනේ මේ මිනිස්සු කියන කතා හරියට මැරෙන්නෙ නැති මිනිස්සු වගේ. කවුද කිව්වා කොණ්ඩෙ කළු කරන්න ගිය ඩයි එකක් විස වෙලා කියලා.’

‘පිස්සු ද ඉස්පිරිතාලෙන් කියලා තියෙන්නේ මොළේට විෂබීජයක් ගියා කියලා’

‘ඒ ගමේ ඉස්පිරිතාලෙන් නේ. කොළඹින් කියලා තියෙන්නෙ ලේවලට විසබීජයක් ගිහින් කියලා.’

‘අනේ මන්දා පරිස්සම් වෙන්න වෙයි මොන තාලේ විසබීජ ද දන්නෑ ඕවා’

‘මෙනිංජයිටිස් කියන්නේ’

‘නෑ අනේ. එන්සෙපලයිටිස්ලු’

‘මොන? ජැපනීස්?’

‘ඔව් අනේ චයිනීස් එකක් තාම ආවෙ නෑනේ’

‘විකාර ද ගැස්ට්‍රයිටිස්ලු’

‘අනේ යන්න, ගෑස්වලට මිනිස්සු මැරෙන්නෙ නෑ.’

‘ඔය ඔක්කොම කැලණිතිස්ස ගහේ සාපේ. මං අනේක වාරයක් කිව්වා ඔය ගහ කපලා දාන්න කියලා කොයි ඇහුවයැ. අනීවාරතේ ජීවිත දෙකක්.’

‘අනේ ඔව්, අම්මයි තාත්තයි ම‍ත්තෙ ම හැපුණා මිසක් කසාදයක්වත් කරගත්තේ නැහැ. පිං අතේ වැඩම යි කළේ.’

එදා රාත්‍රියෙහි, පශ්චිම යාමයේ සර්වාභරණයන් ගෙන් සජ්ජිත ව එක් දිව්‍ය පුත්‍රයෙක් පිරිස ඉදිරියේ ප්‍රාදුර්භූත වූයේ ය.

‘දරුව, සදාකාලික ව ජීවත්වන කිසිවකුගේ ගෘහයකින් මට කැලණිතිස්ස මල් පැලයක් ගෙනත් දෙව!’

එක ම ගෙදර මරණ දෙකක් සිදුවීමෙන් අහල පහල සියලු දෙනාත් අනෙක් ගම්වල මිනිස්සුත් පශ්චාද් මරණ පරීක්ෂණය පවත්වමින් සිටියෝ ය. එහෙත් කිසිවෙක් මරණයට හේතුව දැන නොසිටියහ. සමහරෙකු සැබෑ හැඟීමෙන් ඔවුන්ට ශෝකය පළ කළේ ය.

‘දැන් කොහොම ද ලලිතට?’

‘දැන් හොඳයි. ඉඳගෙන බතුත් කනවනේ.’

‘ළඟ දී ටිකට් කපයි නේ ද එහෙනං’

‘ඔවු වොව් අලුත් අවුරුද්දට කිරිබත් කෑල්ලක් කන්න මයෙ කෙල්ල ගෙදර එනවා’

එහෙත් මනමාලියක් මෙන් සැරසුණු ලලිතා අවුරුද්දට ගෙදර රැගෙන ආවේ අනෙක් අය ය. යන්තම් පණ නල තිබිය දී මළමිනියක් සේ ගෙදරින් ඔසොවාගෙන ගිය ඈ, ගෙදරට ආවේ තිබුණු පණ කෙන්දත් ඉස්පිරිතාලයේ සඟවා තබා ය. පෝරු මස්තකයෙහි සිටිය යුතු ලලිතා අමතක වීමෙන් මිනී පෙට්ටියක නිදා සිටියා ය. ඈ එදා බෙහෙවින් ම සුන්දර ව සිටියා ය. ජීවත් ව සිටි අන් කවරදාටත් වඩා එදා ඈ ලස්සන ය. බැලු බැලු සෑම දෙනා ම කීවේ මියගිය ලලිතාගේ ලස්සන ගැන ය. මියගිය මිනිසුන් මෙතරම් ලස්සනට ඉන්නවා මීට පෙර තමන් දැක නැති බව ඇතැමෙක් පැවසූහ. තාත්තා ද සිටියේ ළෙහි අත් දිදී මොනවාදෝ තොල් මතුරමිනි. විටින් විට පැමිණ දියණියගේ හිස අතගාන ඔහු මොනවදෝ සිය ආදරණීය දුවට කිව්වේ ය. ඒ මොනවාදැයි ඒ මොහොතෙහි කිසිවෙක් දැන සිටියේ නැත. අවසන් මොහොතේත් තාත්තා සිටියේ කැලණිතිස්ස ගස දෙස බලාගත් වන ම ය. පසුදින උදෑසන හිරුගේ පළමු රැස් දහරේ දී ම තාත්තා තම ආදරණීය බඩපිස්සීට විඩින් විඩ ගොස් කියූ කතාව කුඩාගංගොඩේ සියල්ලන්ට ම කනින් කොන ඇහෙන්නට වූයේ ය. ගෙයි සාලයේ පිත්තල පහන් එළි මැද්දේ ලලිතා ළඟින් ම ඇගේ තාත්තාත් එදා රෑ නිදාගත්තේ ය. එහෙත් කිසි ම කෙනෙකු කැලණිතිස්ස මල් ගස නම් කපා දැමුවේ නැත.

ලාලිත්‍යා පීත වර්ණ මලින් ආකූල වූ රුක්ෂ මූලයෙහි වාඩි වී සිටියා ය. ඇගේ සම පරිවාර යෙහෙළියෝ දිගින් දිගට ම මල් නෙළුමේ නියැළුණෝ ය. ඈ වඩාත් ප්‍රිය කළේ මේ කහ පැහැති මල් ගසට යි. පීත වර්ණ කුමන හෝ කුසුමක් ලාලිත්‍යා දිව්‍යාංගනාවගේ සිත් ඇද බැඳ ගත්තා ය.

‘ලාලිත්‍යා විඩාවෙන් හිඳගත් නිසා අපි අනුමාන කළේ ආයුෂ කෙළවර වී මනු ලොව උත්පාද වුණා ද කියලා’

‘සැබවින් ම කිසිවක් මගේ මතකයේ රැඳී නොමැත්තේ ය සුභද්‍රා. මා මෙතැන මඳක් සැතපුණා පමණක් මගේ මතකයේ රැඳි තිබෙනු දැනේ.’

‘ඔබට විඩා නැඟීමට පෙරාතුව දේවේන්ද්‍රත් චුත වී මිනිස් ලොව උත්පාද වී තිබුණා.’

‘ඔව් මට ඒ බව නම් මතකයි සුභද්‍රා.’

‘සංකස්ස පැවසූවා, දේවේන්ද්‍ර ආයු සංස්කාරය කළ අවසන් මොහොතෙත් ලාලිත්‍යා ගැන විමසිලිමත් වූ බව.’

‘ඒ මොහොත වන විටත් මා සිටියේ තරමක් විඩාවකින්. දේවේන්ද්‍ර හමු විය නො හැකි වූයේ ඒ හේතුවෙන්’

‘ඔබ මල් නෙළුමට පැමිණෙන්නේ ද ලාලිත්‍යා? තවමත් විඩාවෙන් ද?’

‘මේ මොහොතේ දිව වෙදැදුරාගෙන් ඖෂධ ගත්තාක් මෙන් කිසියම් සැනසිල්ලක් මගේ සිරුරට දැනෙනවා, තව මොහොතකින් මා ඔබත් සමඟ එක්වන්නම්.’

‘ලාලිත්‍යා, ඔබ දුටුවා ද? දේවේන්ද්‍ර යළිත් මෙහි පැමිණෙනවා සංකස්සත් සමඟ.’

දේවේන්ද්‍ර, ලාලිත්‍යා හිඳගෙන සිටි කහ පැහැති මල් ගස අසලට පැමිණියේ ය. කහ රෙද්දකින් සැරසී අතු අතින් මල් රැගෙන තව බොහෝ මල් පොළොව මත විසුරුවාගෙන සිටි කහ පැහැ මල් ගස සැබෑ ම සිරියාවක් මුළු නඳුන් උයනට ම ලබා දුන්නේ ය.

‘ඔබ නැවත දැකීමට ලැබීම මට සතුටක් ලාලිත්‍යා’

‘මටත් එසේ ම යි ස්වාමිනි’

‘මේ මලින් ආකූල වෘක්ෂයෙහි කිසියම් හුරුපුරුදු බවක් ඔබට දැනෙන්නේ නැති ද ලාලිත්‍යා. මොහොතකට පෙරත් මා මේ රුක දුටු බවක් මට හැ‍ඟෙනවා. ඒත් මා මෙහි උත්පාද වූයේ මෙයට සුළු මොහොතකට පෙරයි.’

‘මටත් එබඳු ම හැඟීමක් තිබෙනවා ස්වාමිනී’ එහෙත් මට මේ කිසිවක් අවබෝධ කරගත නො හැකියි. මා දැන සිටියේ මීට පෙරාතුව මා විඩිවෙන් මේ රුක් මූලයෙහි සැතපෙනවා පමණකි.’

‘මෙහි සිටිය දී ඔබ මේ රුකට ඇලුම් කළ බව මා දැන සිටියා. එහෙත් මට මෙතරම් හුරු පුරුදු වන්නේ මා මිනිස් ලොව සිටිය දී අත්දුටු කිසියම් සිදුවීමක් විය හැකි යි.’

‘සංකස්ස, මේ මල් වැනි වූ මනු ලොව ඇති මල් වර්ගයක් ගැන ඔබ කුමක් හෝ දැන සිටිනවා ද?’

‘දේවේන්ද්‍ර මිනිස් ලොව මේ මල හඳුන්වන්නේ සිය දියණිය අහිමි කරගත් පැරණි රජ කෙනෙකුගේ නාමයෙන්’

‘ඒ නම කිමෙක් ද දිව්‍යපුත්‍රය?’

‘කැලණිතිස්ස’