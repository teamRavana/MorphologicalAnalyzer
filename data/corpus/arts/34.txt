පර්යේෂණ හා ප්‍රකාශන හිඟ ක්ෂේත්‍රයකට අඩුව පිරිමැසීමක්
ඵලදායිත්වය සෑහෙන කලක සිට විවිධ ක්ෂේත්‍ර තුළ භාවිත වූ සංකල්පයක් වූවත් එය වඩාත් ප්‍රචලිත වූයේ මෑත භාගයේ දී බව අමුතුවෙන් කිව යුතු නොවේ. සංවර්ධන ක්ෂේත්‍රය තුළ ඵලදායිතාව අත්‍යවශ්‍ය වන්නේ ඒ තත්ත්වයෙන් තොරව මානව හෝ සමාජ ප්‍රගතියක් ඇතිවීම සිහිනයක් වන නිසයි. සත්‍ය වශයෙන්ම කර්මාන්ත නිෂ්පාදනයේදී අධ්‍යාපන ක්‍රියාවලියේදී පමණක් නොව මානව සමාජයට හිතකර ඕනෑම ක්ෂේත්‍රයක ඵලදායිත්වය ජනිත කිරීමෙහි ලා ප්‍රතිපත්ති තීරකයින් හා ප්‍රතිපත්ති ක්‍රියාත්මක කරන්නවූගේ දායකත්වය ද අපට අවතක්සේරු කළ නොහැකිය.

අධ්‍යාපන ක්ෂේත්‍රයේ ඵලදායිත්වය සම්බන්ධයෙන් සලකන විට ඒ පිළිබඳ අපේ රටේ කෙරි ඇති පර්යේෂණ හෝ පළ වී ඇති ප්‍රකාශන විරළය. මේ අඩුව පිරිමසාලමින් කොළඹ විශ්ව විද්‍යාලයේ සමාජ විද්‍යා අධ්‍යාපන අංශයේ ජ්‍යෙෂ්ඨ කථිකාචාරිනී ආචාර්ය අනුලා හෙට්ටිගේ මහත්මිය විසින් ලියා ඇති “ශ්‍රී ලංකාවේ පාසල්වල ඵලදායිත්වය” නම් වූ කෘතිය මේ ක්ෂේත්‍රය සම්බන්ධව පර්යේෂණ කරන විද්‍යාර්ථින්ට පමණක් නොව, අපේ රටේ පාසල්වල විදුහල්පතිවරුන්ට ද පොදුවේ අධ්‍යාපන විද්‍යාව හදාරන ශිෂ්‍ය ශිෂ්‍යාවන්ට ද එකසේ ප්‍රයෝජනවත් වනු ඇත.

උපග්‍රන්ථ ඇතුළුව ප්‍රධාන පරිච්ඡේද හතරකින් සමන්විත මෙම කෘතියේ පළමු පරි‍ච්ඡේදය වෙන් කොට ඇත්තේ ඵලදායි පාසල කුමක් ද යන්න පැහැදිලි කිරීමටයි. අධ්‍යාපනය උදෙසා ඵලදායිතාව යන සංකල්පය භාවිත කිරීමට හේතුව ලෙස සඳහන් වන්නේ අධ්‍යාපනයට වියදම් කරන මුදලට සාපේක්ෂව එහි අරමුණු ඉටු වී තිබේ ද යන්නයි.

ඵලදායි පාසල හඳුනා ගැනීම, එහි විශේෂ ලක්ෂණ සොයා බැලීම, ඵලදායි පාසලක් මැනීමේ සාධක හඳුනා ගැනීම, ඵලදායි පාසල් පිළිබඳ සංකල්පීය රාමුව ගැන විමර්ශනය කරන කතුවරිය මෙසේ සඳහන් කරයි. “පාසලේ ගුණාත්මක වර්ධනය සඳහා දියුණු කරගත යුතු සාධක නිර්ණායක ගොඩනඟා ගැනීම තුළින් තම පාසලට අදාළ නිර්ණායක මත ඵලදායිතාව වර්ධනයට ගත හැකි ක්‍රියා මාර්ග සොයා බැලීම වැදගත් වනු ඇත” (21 පිටුව). මෙම ප්‍රකාශය තුළින් කතුවරියගේ එක් අරමුණක් අපට අවබෝධ කර ගත හැකිය.

‘ඵලදායි පාසල’ සම්බන්ධව ගොඩනැඟී ඇති සංකල්ප හා නිර්වචන ගණනාවකි. එවගේම ඒවා සම්බන්ධව නොයෙකුත් මතාන්තර ද නැත්තේ නොවේ. මෙහි දෙවැනි පරිච්ඡේදයෙන් හෙට්ටිගේ මහත්මිය මේතාක් දුරට ඵලදායි පාසල ගැන කර ඇති විවිධ පර්යේෂණ හා ඒවායේ ඇතැම් නිගමන පිළිබඳ විග්‍රහයක් ඉදිරිපත් කරයි. මේ ක්ෂේත්‍රය මධ්‍යගත කොටගෙන සංවර්ධනය වූ රටවලත්, සංවර්ධනය වෙමින් පවතින රටවලත් නොයෙකුත් පර්යේෂණ සෑහෙන ප්‍රමාණයක් කර ඇත.

එම පර්යේෂණවල තොරතුරු මෙහි ඉදිරිපත් වන්නේ තේමා හතරක් යටතේයි. එනම් ඵලදායි පාසල හා ශිෂ්‍ය සාධනය අතර සම්බන්ධය (2.2) සමහර පාසල් ඵලදායි වීමට බලපා ඇති හේතු (2.3) පාසල්වල ඵලදායිතාව ඉහළ නැංවීමේ උපාය මාර්ග (2.4) මෙහි 2.1 යටතේ ආකෘති හතක් කතුවරිය පෙන්වා දෙයි. එසේම අනෙකුත් තේමා ගැන ද තොරතුරු ගෙන එන්නේ විශේෂයෙන් බටහිර රටවල කරන ලද අදාළ පර්යේෂණ ද උපුටා දක්වමිනි. මේ පරිච්ඡේදය අවසානයේ මෙවැන්නක් සඳහන් වේ. ‘ගුරු පුහුණුව ගුරු සිසු පෙළඹවීම් ක්‍රම අධීක්ෂණ ආදී කටයුතු වඩා දියුණු කිරීමෙන් ද ඵලදායිත්වය කරා ළඟා විය හැකි බව පර්යේෂකයින් පෙන්වා දී ඇත. (85 පිටුව).

ඵලදායිතාව පිළිබඳ තමන් විසින් කොළඹ දිස්ත්‍රික්කයේ ජ්‍යෙෂ්ඨ ද්විතියික පාසල් සම්බන්ධයෙන් කරන ලද ආචාර්ය උපාධි පර්යේෂණයේ ප්‍රතිඵල මෙම කෘතියේ තුන්වැනි පරිච්ඡේදයෙන් සාකච්ඡාවට බඳුන් කොට ඇත. සමාජ විද්‍යා පර්යේෂණවල භාවිත වන විවිධ පර්යේෂණ ක්‍රම විධි හා විශ්ලේෂණය පිණිස සංඛ්‍යාන දත්ත උපයෝගී කරගෙන ඉතා ක්‍රමවත් පදනමක් මත මෙහි කරුණු ගොණු කර තිබෙනු පෙනේ. මෙහිදී කතුවරිය උත්සාහ ගෙන ඇත්තේ කෙතරම් දුරට අදාළ ක්ෂේත්‍රයේ පාසල්වල ඵලදායිතාව පවතී ද යන්න විමසා බැලීමටයි. මේ සඳහා ප්‍රධාන අරමුණු පහක් සැලකිල්ලට ගෙන ඇති බව ද පෙනේ. සංඛ්‍යාන දත්ත වගු අංක 20 ක් යටතේ ඉදිරිපත් කර තිබෙන අතර, ඒ මඟින් පාසල්වල ඵලදායිතාව කෙරෙහි බල පා ඇති සාධක කවරේ ද යන්න ගැනත්, එසේම පාසල් වර්ග අනුව ඵලදායිතාව ඉහළ පහළ වන ආකාරය පිළිබඳවත්, රජයේ පාසල් හා පෞද්ගලික පාසල් අතර ඵලදායිතාවයේ වෙනස්කම් ද ගැන සාකච්ඡා කරන මේ පරි‍ච්ඡේදය සමස්ත කෘතියේම හරය ලෙස සඳහන් කිරීම යුක්ති යුක්තය.

ඵලදායි පාසල පිළිබඳ නිගමන හා යෝජනා අන්තර්ගත හතරවැනි පරිච්ඡේදය හරහා අප කතුවරිය විමර්ශනය කොට ඇත්තේ ඒ සම්බන්ධ මූලික කරුණු කීපයක් සැලකිල්ලට ගෙනය. පාසල් සංස්කෘතිය හා වාතාවරණය, විදුහල්පති උපදේශන නායකත්වය, වගකීම් පැවරීම හා තීරණ ගැනීමේ සහභාගිත්වය ඒ අතර ප්‍රධාන තැනක් ගනී. ඊට අමතරව තවත් සාධක කීපයක් නිගමන වශයෙන් දක්වා තිබේ. තමන්ගේ අධ්‍යයනය මධ්‍යගත කරගෙන පාසල් ඵලදායිතාව ඉහළ නැංවීම සඳහා ප්‍රධාන යෝජනා 20 ක් අවසාන වශයෙන් ඉදිරිපත් කර තිබෙනු දැකිය හැකිය. මේවා ගැන අපේ පාසල් විදුහල්පතිවරු හා විදුහල්පතිනියන් දැනුවත් විය යුතු ය යන්න මගේ හැඟීමයි.

අධ්‍යයනයේ ඇතැම් කරුණු සම්බන්ධවත්, යොදාගත් ප්‍රශ්නාවලි හා වෙනත් තොරතුරු උපග්‍රන්ථ හයක් යටතේ පැහැදිලි කර තිබෙනු පෙනේ. පළමු උපලේඛනය ගත් විට එමඟින් ශ්‍රී ලංකාවේ පාසල්වල ඵලදායිත්වය තක්සේරු කිරීමේ ඵලදායි පාසල් දර්ශකයක අඩංගු විය යුතු දර්ශක 20 ක් ඉදිරිපත් කොට ඇත. මේ අනුව පාසලක ඵලදායිත්වය ඇති කිරීම නොකළ හැක්කක් නොවේ. සමස්තයක් වශයෙන් ගත් විට ආචාර්ය අනුලා හෙට්ටිගේ මහත්මියගේ මෙම කෘතිය වචනයේ පරිසමාප්ත අර්ථයෙන්ම ශාස්ත්‍රීය වටිනාකමකින් යුත් අධ්‍යාපන ක්ෂේත්‍රයට අදාළ ඵලදායිතාව පිළිබඳ විශේෂයෙන් අවධාරණය කර ඇති කෘතියකි. මෙම කෘතියේ අගය තවත් වැඩි වී ඇත්තේ ඵලදායිතාව හා ඒ ආශ්‍රිත ක්ෂේත්‍ර සම්බන්ධව ප්‍රයෝජනවත් ග්‍රන්ථ නාමාවලියක් අන්තර්ගත කොට තිබීමයි.