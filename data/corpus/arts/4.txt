පසුගියදා අවසන් වූ දෙරණ සුපිරි ගායනා තරගයෙන් පසු මතුවු චක්‍රවර්තී ප්‍රශ්නයත් සමග බයිලා පිළිබඳව ද රටේ අවධානය යොමු විය. ‘බයිලා’ යන වචනය අපට එක්වුණේ පිටරැටියන්ගෙන් වුණත් අද ‘බයිලා’ අපේම රටේ වචනයක් බවට පත්ව ඇත. ‘බයිලා’ යන්න ඒ ඒ රටවලදි නැටුම් විශේෂයක් වූද අපේ රටේ දි නම් අතීතයේ සිටම එය ගායනයකි. තනිව ගයන කළ ඒකළ බයිලා ලෙසද දෙදෙනෙක් හෝ ඊට වැඩි ගණනක් තරගයට ගයන විට වාද බයිලා ලෙස හැඳින්වේ. වාද බයිලා, ඒකල වාද බයිලා ජනප්‍රිය කලාවක් වුවද අද එයට ඇත්තේ කුඩම්මාගේ සැලකිල්ලකි. කලකට පෙර නමක් දිනා සිටි බයිලා ගායකයන් අද ජීවතුන් අතර නැත. එහෙත් තවමත් අපේ රටේ දක්ෂ බයිලා ශිල්පීන් සිටී. ඒ අතර වාද බයිලා ශිල්පීන් ද සිටිති. ඔවුහු එම කලාව නැසී යන්නට ඉඩ නොදී රැකගන්නට වෙර දරති. මේ වාදබයිලා කලාව වෙනුවෙන් කැපවුණ තවත් එක් චරිතයක් පිළිබඳව ය.

‘බයිලා’ යැයි කියූවිට ඒ පිළිබඳව විවිධ අදහස් දක්වන්නෝ බොහෝය. කටකම සෙයියාවක් නැතිව ඕපාදූප දොඩවන විට ද නිකං බයිලා කියන්න එපා යැයි ඇතැමෙක් කියති. එහෙත් ‘බයිලා’ යන්න එවැන්නක් නොව. එය අපේ රටේ රසවත් කලා මාධ්‍යයකි. අද වනවිට ‘බයිලා’ වලට තිබූ තැන ක්‍රමයෙන් අඩුවෙමින් පැවැතිය ද මීට දශක කිහිපයකට පෙර ‘බයිලා’ වලට අපූරු තැනක් තිබිණි.

‘බයිලා’ යන්න පෘතුගීසි භාෂාවෙන් අපට උරුම වූ වචනයකි. බයිලා යන වචනය අන්තර්ජාතික ශබ්දකෝෂවල තිබුණ ද එය ගීත විශේෂයක් ලෙස සඳහන් නොවේ. නමුත් බයිලා යන්න නැටුම් විශේෂයකි.

‍මහාචාර්ය සුනිල් ආරියරත්නයන් බයිලා කපිරිඤ්ඤා විමර්ශනයක් කෘතියේ බයිලා යන්න විස්තර කරන්නේ මෙසේය.

“බයිලා යන පදය පාදක කොටගෙන ලෝකයේ ව්‍යාප්ත වී ඇති නැටුම හා සම්බන්ධ පදරාශියකි. නැට්ටුක්කාරයා, සඳහා ස්පාඤ්ඤ භාෂාවේ බැලරින් (- balarin) යන පදය ද පෘතුගීසි භාෂාවේ බන්කරිනො (-bancarino) හෝ බයිලරිනෝ (-bailarino) යන පදය ද යෙදේ. නැටුම හෝ නැට්ටුක්කාරයා සඳහා ස්පාඤ්ඤයේ ඩන්සන්තේ (- danzante) හෝ බයිලෙදොර් (- bailador) යන පද ද සම්භාවිතය. නැට්ටුක්කාරිය සඳහා යෙදෙන ස්පාඤ්ඤ පදය බයිලරිනා (- bailarina) යන්නයි. නැටුම් ගුරුවරයා මයෙස්ත්‍රොදෙ බයිලෙ (- maestro de baile) නමින් ද නැටුම් පාසල එස්කුවෙල්ලාදෙබයිලෙ (- escuela de baile) නමින් ද හැඳින්වේ. ඉතාලියේ නැටුම් ශෛලියක් හැඳින්වීම සඳහා බලාබ්ලේ (- ballabile) යනුවෙන් පදයක් නැටුමක වේගය හෝ අභිනය හැඳින්වීම සඳහා බල්ලෝ (- ballo) යනුවෙන් පදයක් ද දක්නා ලැබේ. බලාබිලේ යන ඉතාලි පදයෙන් නැටිය යුතු නටන අයුරින් යන අරුත් ද ගම්‍යමාන වෙයි.” (පිටුව 14 - 15)

එම්. එස්. ප්‍රනාන්දු

එම්. ජී. ධනුෂ්ක

බයිලා යන්න ඒ ඒ රටවලදි නැටුම් විශේෂයක් වූද එය අද වන විට අපේ රටේ ගීත කලාවක් බවට පත්වී ඇත. මෙරට සංගීත, කලා ගීත ක්ෂේත්‍රයේ ස්වර්ණමය අවදියක් පැවැති මීට දශක තුන හතරකට එහා අතීතයේදී බයිලා වලට ද වි‍ශේෂ ස්ථානයක් හිමිව තිබිණි.

ඒ අනුව බලන විට එකල බයිලා ගායනයන් පමණක් නොව බයිලා වාදකයන් ද බයිලා රචකයන් කොටසක් ද බිහිව සිටියේය. අද වන විට බයිලා රචකයන්, බයිලා සංගීත අධ්‍යක්ෂවරුන් ප්‍රමාණාත්මකව අඩු වුවද එකල සිට පැවත එන නිර්මාණ අදටත් මේ ක්ෂේත්‍රයේ ඇත්තේය.

කලක් යටපත්ව තිබූ ‘බයිලා’ යළිත් මතුවන්නට පටන් ගත්තේ මෙරට රූපවාහිනි ක්ෂේත්‍රයේ ‘රියැලිටි ෂෝ’ ආරම්භ වීමත් සමඟය. කලක බයිලා ගායන ලොවේ බයිලා චක්‍රවර්ති ලෙස හඳුන්වනු ලැබුවේ නැසී ගිය ගායන ශිල්පී එම්.එස්. ප්‍රනාන්දුය. එමෙන් ම බයිලා ලොව විශ්ව මූර්ති ලෙස හැඳින් වෙන්නේ නැසීගිය ගායන ශිල්පී වොලී බැස්ටියන්ය. එහෙත් වර්තමානයේ නවක තරුවලට ‘බයිලා චක්‍රවර්ති’ යනුවෙන් ඇමතීමත් සමඟ යටපත්ව තිබූ මේ කලාවේ අහුමුලු ඇවිස්සෙන්නට පටන්ගෙන ඇත. ඒ වෙනුවෙන් මේ ගායන පරම්පරාවල සාමාජිකයෝ විවිධ අර්ථකථන දෙන්නට ද පටන් ගෙන ඇත.

එදා අපට සිටි ‘බයිලා’ ගායකයෝ අද කෝ. ඔවුන්ට මොකද වුණේ. ‘බයිලා චක්‍රවර්ති’ කවුද මේ සියල්ලම විමසන අතරේ අපි ඉකුත් දිනෙක වාදබයිලා පිළිබඳව සොයන්නට වීමු.

“අපි දන්න විදිහට අපේ රටේ බයිලා වර්ග දෙකක් තියෙනවා. එකක් තමයි ඒකල බයිලා. ඒ ඒකල බයිලා කියන්නේ එම්.එස්. ප්‍රනාන්දු, වොලී බැස්ටියන් ආදීන් කියන ගීත. අනිත් එක තමයි වාද බයිලා. වාද බයිලා කියන්න නම් දෙන්නෙක් ඕන. වාද බයිලා කියන්න යනකොට කලින් ලියලා සූදානම් වෙලා යන්න බැහැ. එවලෙ දෙන මාතෘකාවලට තමයි බයිලා හදලා කියන්න ඕන. එම්.එස්. ප්‍රනාන්දු මහත්තයට බයිලා චක්‍රවර්ති කියන්නේ එතුමා වාද බයිලා තරග ගණනාවකින් දිනූ නිසා.

බයිලා, වාද බයිලා පිළිබඳව සොයා ගිය ගමනේදි සමස්ත ලංකා වාද බයිලා සංගමයේ සභාපති ලක්ෂපතියේ පර්සි රාජපක්ෂ දැක්වූයේ මෙබඳු අදහසකි.

ක්‍රමයෙන් නැතිවේගෙන යන මේ කලාව තව බොහෝ දුර ගෙන යන්නට වෙහෙස ගන්නා පර්සි වාද බයිලා සංගමය ද, වාද බයිලා පුහුණු කිරීමේ කලායතනයක් ද පවත්වාගෙන යන්නේය.

“මම වයස අවුරුදු පහළොවේදි දහතේදි විතර තමයි බයිලා කියන්න පුරුදු වුණේ. ම‍ෙග තාත්තා නාඩගම්, කෝලම් ශිල්පියෙක්. ඔහුගේ නම සුවනේරිස් අප්පුහාමි. ඒත් ඒ කාලේ තාත්තා රඟපෑ චරිතයක් තමයි බාර සැමි කියන්නේ. පහු කාලෙදි හුඟක් අය තාත්තා හැඳින්නුවේ ලක්ෂපතියේ බාර සැමි කියලා. මම ඉගෙන ගත්තේ ලක්ෂපතියේ ශික්ෂාදාන පාසලේ. සාමාන්‍ය පෙළ දක්වා ‍ඉගෙන ගත්තා. අම්මා හරි කැමතියි මම බයිලා කියනවට. අයියා ගිටාර් වාදකයෙක්. ඔහු වික්ටර් ජයසිරි. අයියා තමයි මට බොහෝ උදව් කළේ. මම බයිලා කියනවා. නමුත් මට බයිලා කියන්න පුරුදු කළේ කල්දේමුල්ලේ කරුණාදාස. නෙවිල් පීරිස්, ගිල්බට් පීරිස් කියන අය. ඒත් ඒ කාලේ බයිලා වලට රටේ හොඳ තැනක් තිබුණට ගුරුවරයෙක් නැතුව වේදිකාවල බයිලා තරගවලට ඉදිරිපත් වෙන්න බැහැ.

වාද බයිලා වෙනුවෙන් ලැබූ ලොකුම සම්මානය

නමුත් ආනන්ද තිස්ස මාව ඔහුගේ ගෝලයෙක් හැටියට බාරගත්තා. ඔහු මිල්ටන් සිල්වාගේ ගෝලයා. මම ඉස්සෙල්ලම වාද බයිලා තරගයකට ඉදිරිපත් වුණේ 1975 දි. ඒක අවුරුදු විසි දෙකෙන් පහළ තරගයක්. මේ තරගය සඳහා ඉදිරිපත් වෙන්න කල්දෙමුල්ලේ කරුණාදාස බයිලා දහතුනක් ලියලා දුන්නා. ගිල්බට් පීරිස් මාස්ටර් මට බයිලා 13 ටම තාල දාලා ඉගැන්නුවා. මම තරගයට ඉදිරිපත් වුණා. නමුත් තරගයෙදි ඒ බයිලා දහතුන මදිවුණා. ඒක එහෙම වුණේ වාද බයිලා තරගවලදි අපි හිතන්නේ නැති මාතෘකා දෙනවා. ඒවා කාලීනයි. ඇතැම් විට දවසේ සිදුවීම් වෙන්න පුළුවන්. කොහොම හරි ඒ වෙනකොට මට තාල ටික පාඩම්. මම ඒ තාලවලට වචන දාලා අලුතෙන් බයිලා හද හදා කිව්වා. අන්තිමට මම තරගයෙන් දිනුවා.”

පර්සි පවසන්නේ අතීතයේ බයිලා වලට තිබූ තැනය. ඒ තැන ගැන කියන්නට යාමේදි ඔහුට ඔහු ගැන නොකියා බැරිය. ඒ එදා මෙරට වාද බයිලා ක්ෂේත්‍රයේ නම තැබූ බොහෝ ප්‍රවීණයෝ අද නැති බැවිනි. එකල වාද බයිලා යැයි කියූවිට තොටලඟ කුසුම්පාල, මරදානේ රූබන් පෙරේරා, කිරිබත්ගොඩ පවුලිස්, මෝදර ජස්ටින්, කොම්පඤ්ඤවීදියේ ආනන්ද තිස්ස, ගල්කිස්සේ මිල්ටන් සිල්වා, රත්මලානේ ටෙඩී ගුණතිලක යන නම් නිතර ඇසුනු ඒවාය.

ක්‍රමයෙන් නැති වී යාමට තතනන මේ වාද බයිලා කලාව රැක ගැනීම සඳහා පර්සි යම් මෙහෙවරක් කරන්නේය. ඔහුට ඒ මෙහෙවර කිරීම සඳහා සිත් පහළ වූයේ තමන් අතීතයේ සිටම මේ තැනට එනම් ‘වාද බයිලා’ කාරයකු වීමට දැරූ අනන්ත කැපකිරීම් නිසාමය.

“මම බයිලා කියන්න හරිම ආසයි. ඒ කාලේ බයිලා තරග සොයාගෙන යනවා. මට මතකයි එක්දහස් නවසිය හැත්තෑ නවය අවුරුද්දේ දෙහිවල ගරගම්පිටියේ විශාල වාද බයිලා තරගයක් තිබුණා. එදා විනිශ්චය මණ්ඩලයේ හිටියේ අරිසෙන් අහුබුදු මහත්තයා. ඇම්.ඇස්. ප්‍රනාන්දු මහත්තයා ඇවිත් බයිලා කිව්වා. ඒ තරගයට නෙමෙයි. ඒ කාලේ ඔහුගේ ගෝලයෝ තමයි මිල්ටන් සිල්වා හා උපාලි ලියනගේ. මේ තරගයේ සංගීතය සැපයුවේ වොලිබැස්ටියන් මහත්මයා. මට මතකයි එලියන් සොයිසා, ඩන්කන් ප්‍රනාන්දු, මොරිස් ප්‍රනාන්දු හා ප්‍රේමදාස කළුආරච්චි සංගීත කණ්ඩායමේ හිටියා. විවිධ මාතෘකා දුන්නා.

මම ඒ හැම මාතෘකාවකටම බයිලා හදලා කිව්වා. අන්තිමටම දුන්න මාතෘකාව තමයි ගේ ගිනි ගනිද්දි බිරියයි අම්මයි දෙන්නම ඒ ගිනි ගන්න ගේ ඇතුලේ ඉන්නවා. කාවද ඉස්සෙල්ලා බේරගන්නේ කියලා. අනිත් තරගකරුවෝ බොහෝ දේ කිව්වා. මම කිව්වා ඉස්සෙල්ලම අතට අහුවුණ කෙනා බේරා ගන්නවා. ඒ කෙනා බිරියද අම්ම ද කියලා සොය සොයා ඉන්නේ නැහැ කියලා. මම තරගයෙන් දිනුවා. තව දුන්න මාතෘකාවක් තමයි ‘රෑ පැල් රකිද්දි ඈ සිහි වී’ මම කාලයක් සේරුවාවිල පැත්තේ හිටියා. අර මාතෘකාව දුන්නම මම ඒ අත්දැකීම් අතුරෙන් බයිලා ගළපා කිව්වා. ලංකාවේ බයිලා තරගයකින් පිරිනැමූ ලොකුම කප්එක ලැබුණේ මට. ආන් අර තියෙන්නේ ඒක.”

පෘතුවි තුෂිරා

පර්සි අපට පෙන්වන්නේ සාලයේ කොනක තබා ඇති අඩි තුනහමාරක් පමණ උසැති දැවැන්ත කුසලානකි.

එතකොට අනික?

“ඒක එක්දහස් නවසිය හැත්තෑ නවයේ තිබූ තරගය පරද්දන්න එක්දහස් නවසිය අනූහතර අවුරුද්දේ තිබූ තරගයෙන් මම දිනූ කප් එක. ඒ කාලේ ඒ කියන්නේ හැත්තෑ ගණන්වල බයිලා තරගයකට ගියාම මහලොකු ගාණක් ලැබෙන්නේ නැහැ. ලැබෙන්නේ රුපියල් පනහයි හතළිහයි.

මේ ක්ෂේත්‍රයේ කැපිලි නොතිබුණාම නෙමෙයි. හැත්තෑ හයෙන් පස්සේ මම ටික කාලයක් කොළඹින් පිට ගියා. ඒත් ඒ ඈත පිටිසර ඉන්දැද්දිත් හේනේ කුඹුරුවලට ගහ කොළවලට ඇඟිල්ල දික්කර බයිලා කියන එක මට අත්හැර ගන්න බැරි වුණා. මම ආයෙත් කොළඹ ආවා. 1978 දි අඟුලානේ ඒ සිරි ප්‍රනාන්දු මාව තරගයකට එක්කගෙන ගියා. ඒ තරගයෙන් මම පළමුවෙනියා. තොටළඟ කුසුම්පාල දෙවැනියා. ඉස්සර මේ රටේ ඕනැම දේකට බයිලා නැතිව බැහැ. දැන් දේශපාලන රැස්වීම් වලත් ඉඳහිට බයිලා කියන්න යනවා. මඟුල් ගෙවල්වල බයිලා කියනවා. නමුත් හැත්තෑව අසූව දශකවල තරම් මේ කලාවට තැනක් නැහැ. පිළිගැනීමක් නැහැ.

ඉස්සර මේ වෙනුවෙන් සංගීත ශිල්පීන්, බයිලා රචකයෝ, වෙනමම හිටියා. තවමත් තියෙන්නේ ඒ කාලේ ලියපු බයිලා විතරයි. ඒකල බයිලා ඒ කියන්නේ වොලි බැස්ටියන්, එම්. එස්. ප්‍රනාන්දු, එදා ගැයූ බයිලම තමයි අදත් ඇහෙන්නේ. මෑත කාලයේදි ලියැවුණ බයිලා අපිට තියෙනවද? බයිලාවල තාල තිස් හයක් තියෙනවා. ඒ තාල තිස් හයෙන් දහ අටක් අපේ නොවන ඒවා. වාද බයිලා කියන්න පහසු නැහැ. වාද බයිලා ශිල්පියකුට හොඳ දැනුමක් තියෙන්න ඕන. හරියට පත්තරකාරයෙක් වගේ. දවසේ සිදුවීම් පිළිබඳව අවබෝධයක් තියෙන්න ඕන. ඉස්සර වාද බයිලා තරගයකට යනවා කියන්නේ අපි ඊට කලින් දවසේ ඉඳලා රටේ වෙනදේවල් හොයනවා. දවසේ පත්තර බලනවා. ගුවන් විදුලියට සවන් දෙනවා. දැනුම එකතු කරනවා. නමුත් අද වන විට මේ සියල්ල යටපත් වෙලා ගිහිල්ලා.” පර්සි පවසන්නේ කනගාටුවෙනි.

අපි පර්සිගේ නිවෙසට යන විට ද එහි වාද බයිලා ශිල්පීන් කිහිප දෙනෙක් ම සිටියහ. ඒ අතර වසන්ත මදුරාවල, වොලී බැස්ටියන්ගේ මුනුපුරකු වන අකලංක බැස්ටියන් ද එහි සිටියේය. ඊට අමතරව පර්සිගේ දියණියන් දෙදෙනා වන ශිෂිරා රාජපක්ෂ හා ෂිශාරා රාජපක්ෂ ද බිරිය ශාන්ති මනෝරා ද වූවාය. වැලලී යන කලාව යළි යළිත් මතු කර එය රැක ගැනීමට වෙහෙසෙන පර්සි ඒ වෙ‍නුවෙන් ගෙන ඇති පියවර කිහිපයකි.

පර්සි, බිරිඳ මනෝරා, දියණියන් සහ මිනිබිරියන්

“මට පුතාලා නැහැ. නමුත් මගෙන් පස්සේ මේ කලාව නැති වෙන්න දෙන්න බැහැ. මම මගේ දූලා දෙන්නට බයිලා ගයන්න පුරුදු කළා. මගේ බිරිඳ ඒ කාලේ ඉඳලම බයිලා රසිකාවියක්. මගේ මිනිබිරිය පෘතුවි තුෂිරා වයස අවුරුදු තුනේ ඉඳන් බයිලා ගයන්නේ. මම මේ අයට සියලු දේ පුරුදු කරලා තියෙන්නේ. මේගොල්ලෝ ප්‍රසිද්ධ වේදිකාවල ගයනවා. ඊට අමතරව කලායතනයේදි මම ගෑනු ළමයි පිරිමි ළමයි භේදයක් නැතිව උගන්වනවා. මේ ඉගැන්වීමේදි මුදල් අය කරන්නේ නැහැ.

මං ඒ දේ කරන්නේ වාද බයිලා කලාව වෙනුවෙන් මට කරන්න පුළුවන් දේ. මුල්කාලේ අපි මේ අයට බයිලා ලියලා දීලා, තාල පුරුදු කළත් හිටිවන බයිලා කියන්න නම් ඒ අයම පුරුදු වෙන්න ඕන. අපි දෙන මාතෘකාවලට ඒ අය කියන්න ඕන. මගෙන් එහෙම පුහුණු වෙච්ච සාර්ථක ගෝලයෝ පිරිසක් ඉන්නවා. මේ වන විට ඒ පිරිස හතළිහකට වැඩියි. හොඳ බයිලා කාරයෙක්ට කවදාවත් තමන් කියපු බයිලා මතක හිටින්න විදිහක් නැහැ. මොකද ඔහු ක්ෂණිකව පද ගළපා ගළපා තමයි තරගවලදි බයිලා කියන්නේ. එක තරගයක් ඉවර වෙද්දි මාතෘකා හැටක් විතර කියලා ඉවරයි. මගේ බලාපොරොත්තුව මේ කලාව තවදුරටත් ඉදිරියට රැඳී තිබෙනවා දැකීම.”

පර්සි පවසන්නේ අපේක්ෂා සහගතවය. එහෙත් මේ යන රැල්ලත් සමඟ කලකදි බොහෝ ජන ප්‍රසාදයට පාත්‍ර වූ බයිලාවේ හෙට දවස කෙබඳු වේදැයි කාට නම් කිව හැකිද?

එහෙත් ‍මේ කලාව මෙවැන්නියන් නිසා යම් තරමකට හෝ රැකේවී යැයි යන පුංචිම බලාපොරොත්තුවක් ද අපට තැබිය හැකි තරම්ය. ඒ හත්හැවිරිදි පෘතුවි තුෂිරා දියණිය වැන්නියන් නිසාය.