සිහින තාරකාව
ෂොපින් බෑග් එකේ පාන් බාගයක් ඇති නංගියේ කාහං. දවල්ට ඔය මොනව හරි රත්කර ගනිං. නාන ගමං අනේ නංගියෙ මගෙ චීත්ත කෑලි දෙකත් හෝදල දාපං”

නිල් මල් චීත්තයකින් සහ රතු පාට හැට්ටයක් ඇඳ සිටින මැටිල්ඩා පැහැපත්ය. මහතය. තිස්තුන් හැවිරිදි ඇගේ වතේ ඇත්තේ නරුම රාග සිතක් ඇත්තෙකු ගේ සිත කුප්පන සුලු ගෑනු කමකි. හැට්ටයට ඔරොත්තු නොදෙන තරමට ඇගේ පියයුරු මහතය. වැල්ලේ පොල් ගසක් යට ප්‍රකෘතියෙන් තොරව කිරා වැටෙන්නෙකු පවා ඇගේ ගමන දෙස තිගැස්සී බලයි.

“අල්ලපං නංගියේ මේ කීර වට්ටිය”

මධුෂාණි ගේ දෙනෙතේ ඇත්තේ සඟවාගත් කඳුළකි. නිදි වැරූ රාත්‍රියේ ඇය කිසිම සිහිනයක් ‍නොදුටුවාය. එහෙත් හැබෑවටම පැතූ සිහිනය බිඳී යන අයුරු ඇය ප්‍රත්‍යක්ෂ කරමින් සිටියාය.

“කෝ නංගියෙ රොෂානය?”

මැටිල්ඩා දන්නා දේ තමන් නොදන්නා බව හැඟවීමට ඇය හිස වැනුවාය.

“අල්ලල දාපං බාං. දැන් ඉන්න කොල්ලො ඔහොම තමයි. ඇරත් උඹලත් තදියමටනෙ ආවෙ නංගියෙ. නැතත් ඌ හැන්දෑවට මොන කිරි මෙලෙන් හරි කොත්තුවක්වත් ගේනවනෙ.”

මැටිල්ඩා අසල්වාසීන් සමඟ කියවමින් යන ගමන බොහෝ දුරකට ඇහෙයි. ස්ත්‍රී නිමිත්ත විශේෂණය කරගත් ඈ සමඟ කතා කරන්න බොහෝ උන් කැමැතියි.

වැටෙන්නට යන තරං වාරු රහිතව ගිය මධුෂාණි එක් කුඩා කාමරයක් ඇති කුඩා ලෑලි ගෙයි පිටුපස දොර සමීපයේ ඇති පොල්කොටය උඩ වාඩි වූවාය.

සමීපයේ ඇති පොල් රුප්පාව මායිමේ පුළුලැති වෙරළ තීරයෙන් එහා උදෑසන මුහුද නිල් අළු පැහැයෙන් යුතුය. දුර සිතිජය ඇඳිරියි. ඈත මුහුදේ වැසි වැටෙනවා විය හැකිය.

නුදුරු පැල්පතකින් ඊයක් මෙන් එළියට පැන්න ගැහැනියක් ඒ ඉසව්වේ වැල්ලේ හිඳින කොලු පැටව් රෑනක් සමීපයට කඩා වැදුණාය.

“හත් අවලං අළුගුත්තේරු හැත්ත. අදත් ගිල්ල ද මගෙ වියන් රෝල් දෙක. කාපියව් ගොහුං තොපෙ බොණ්ඩිගෙ... මං කිව්ව කියල හිතා ගනිල්ල”

කොලු රෑන සිනාසෙමින් පලා යති. ගෙවී ගිය දින කීපයේ මධුෂාණිට ඒ ගැහැනිය මතකය. ඇය කාලවර්ණය. කෙට්ටුය. මුහුණ වියළී ගිය කුරුම්බ ඇට්ටියක් සේ උල්ය. ඇය බොහෝ විට හනස්සක් ගෙන කාට හෝ බැණ වදිමින් වැල්ලේ හක්කලං කරයි.

මුහුද ඒකකානමය හඬින් වෙරළට ඇදෙයි. ඒ මුහුදට තමා දින හතරකට පෙර පෙම් කළ බව ඇය සිහි කළාය. රොෂාන් තමා ප්‍රථමයෙන් කැඳවාගෙන ගියේ වෙරළේ වැටකෙයියා හෙවණකටය.

“ඒරොප්පෙ ගියත් සිද්ධ වෙන්නෙ මේ දේමයි මධු.” රොෂාන් මධුෂාණිගේ නළල සිප ගනිමින් කීවේය.

වියන් බැඳ පුෂ්පමාලා දාමයෙන් සැරසූ ශ්‍රී යහන් ගබඩාවක් යැයි සිතූ වැටකෙයියා හෙවණේ දී දාහත් විය ඉක්මවමින් සිටි මධුෂාණි ගැහැනියක වූවාය. වැලි තලය වසා පැතිරී ගිය වැල් ගාල අතර සිඳගත් කන්‍යාවෙන් ගලා ගිය රුධිරය උණුසුම් විය.

“මට ආදරෙයි ද?” තෘප්තිමත් පිබිදුණු දෑසින් මධුෂාණි ඇසුවාය.

“ඔව් අහස තරම්” රොෂාන් කීවේය.

“අහසේ තරු දිලිහෙනව.”

“ඔයාගෙ ඇස් දෙකෙත් තරු එළිය තියෙනව.”

එදා රෑ ඔවුන් දෙදෙනාට මැටිල්ඩා බිත්තර ආප්ප සමඟ උණු තේ පිරිනැමුවාය.

“ගෙදර අය කලබල වෙලා මාව හොයනව ඇති‍.”

“හොයන්න බෑ. ඒකනෙ මං මෙහෙට එක්කං ආවෙ” රොෂාන්ගේ හඬ සැහැල්ලුය.

පෙරදා රාත්‍රියේ සිට මධුෂාණි සිහිපත් කළ තමාගේ මවුපියන් ද නංගී ද මල්ලී ද ඇය අලුතෙන් මේ මොහොතේ සිහිපත් කළා ය.

සාමාන්‍ය පෙළ විභාගය ලියා ඇය තුනපහ පැකට් කළ ආයතනයක සේවයට ගියාය. අහිංසක පෙදරේරුවකු වූ පියාත් ගෘහිණියක වූ මවත් ඉක්මවා ඇය නිවසේ ආධිපත්‍යය හිමිකර ගත්තාය. ඇය රූපවාහිනියේ බොහෝ ටෙලි නාට්‍ය බැලුවාය. භෞතික ලෝකයේ ප්‍රේමය හැර සකල විධ ප්‍රශ්න අමතක කර දමා සිටි එහි සිහින කුමර කුමරියන් ගේ චරිතවලට ඇය ආදරය කළා ය. ඒ නම් නිළියන්ගේ පෞද්ගලික ජීවිතයේ සුඛ දුක්ඛයන් ඇය කඳුළින් යුතුව කියවූවාය. විටෙක ඇය ගුවන් විදුලිය සේවාවක ඉංග්‍රීසි වදන් සහිතව නිවේදනය කරන අයියලා සමඟ දුරකථනයෙන් කතා කර හුරතල් විය. ගීත ගායනා කිරීමට නොහැකි වුවත් ඇය සිතුවේ තමා මහා ගායිකාවක ලෙසය.

නගර සභා පිටියේ සංගීත සංදර්ශනයේ ඇය ඉදිරියේ හුදකලාව සිටි රොෂාන් සමඟ ඇය ඉක්මනින් මිතුරු වූවාය. පවුලේ අයට පිටුපසින් සිටි ඇයට රොෂාන් මෙසේ කීවේය.

“හෙට උදේ අටට පෝස්ට් ඔපීස් එක ගාවට එන්න.”

ඇය කිසිවක්ම නොකීවාය. එහෙත් ඇය එන බව රොෂාන් දැන සිටියේය.

“මං ජෙම් බිස්නස්වලට රත්නපුරේ ආවෙ. කම්මැළි හින්ද මියුසිකල් ෂෝ එකට ගියේ.” රොෂාන් කී‍වේය.

“ආවයින්නෙ මාව හම්බුඋණේ.” මධුෂාණි කීවාය.

හෝටලයකට ගොඩ වැදී හිම කිරම බුදින ගමන් රොෂාන් පියා මොරටුවේ ව්‍යාපාරිකයෙකු වන බව සඳහන් කළේය. සංගීත කණ්ඩායමක ගායකයකු වූ ඔහු ඇය කැමතිම ගීත ඛණ්ඩ දෙකක් ගායනා කළේය.

“මට ඔයා නැතිව ආපහු යන්න බෑ රත්තරන්. තියෙන දෙයක් අරන් එන්න.” උතුරා යන ආදරයෙන් රොෂාන් කීවේය.

එයට එකඟ වීමට තරම් වූ මෘදු සිතක් ඇයට විය. ජීවිතය පිරී යා යුත්තේ පළිගු මිණිමුතු වැනි සිහිනවලින්ය. මතු මත්තේ ධනවත් ගායකයකුගේ සහකාරිය වන අයුරු ඇය සිහි කළාය. එවිට කලා සඟරාවල ඇයගේ සම්මුඛ සාකච්ඡාවන් පළ වෙනු ඇත.

පසු දින උදෑසන මධුෂාණි ආවාය. මැණික් ව්‍යාපාරයට මුදල් යොදවා තිබූ හෙයින් රොෂාන් ඇගේ මාලය උකස් කර රුපියල් පහළොස් දාහක් ලබා ගත්තේය.

“අපි දැන් ගෙදර ගියොත් ප්‍රශ්නයක් වේවි. ඒ හින්ද චුට්ටකට මං ඔයාව හංගල තියා ගන්නම්.” රොෂාන් දුර දක්නා බුද්ධියෙන් යුතු යැයි මධුෂාණි සිතුවාය.

දෙදෙනාම වැල්ලේ මැටිල්ඩාගේ ගෙදරට ආවේ ඒ අයුරින්ය.

දින දෙකක් මධුෂාණිගේ පහසේ සිටි රොෂාන් තෙවැනි දින මෙසේ කීවේය.

“ගෙදරට යන්න විදිහක් නෑ. ආරංචි වෙලා”

රොෂාන් එදා ගියේ මධුෂාණිගේ කරාබු දෙක රැගෙනය. ඔහු මේ ඉසව්වට ආගන්තුක නොවන බව ඇය මේ වන විට වටහා ගනිමින් සිටියාය.

“ඔයා මට කිව්වෙ බොරු නේද?” මධුෂාණි සෘජුවම ප්‍රශ්න කළාය.

“ඒ කිව්වෙ?”

“ඔයා මේ වැල්ලෙම නේද?”

යුවතියක වශී කරගත හැකි සිනහවක් රොෂාන්ගේ දෙතොලේ විය.

“ඔයා ආදරය කළේ මටනේ.”

ධනවත් තරුණයකුගේ අත ගෙන මෝටර් රියකින් ගමට යෑමේ ඇගේ ප්‍රාර්ථනාව දෙදරා ගොස් හමාරය. එහෙත් හැම ගැහැනියකටම උචිත කඳුළින් ඇය සියල්ල විඳ දරාගත යුතු යැයි සිතුවාය.

එහෙත් පෙරදා රාත්‍රියේ මැදියමේ පිබිදුණු ඇය දුටුවේ රොෂාන් සහ මැටිල්ඩා එළිපත්ත උඩ වාඩි වී කතා කරමින් සිටින අයුරුය. එය වැඩිහිටි සහෝදරියක සමඟ ඇති සම්බන්ධයට එහා ගිය සමීප වීමකි.

“මැටිල්ඩ අක්ක ඔයාගෙ කවුද?” උදෑසනම මධුෂාණි රොෂාන්ගෙන් ඇසුවාය.

“ඇයි?” රොෂාන්ගේ ප්‍රේමනීය වත වෙනස් විය.

“මට දැනගන්න ඕනැ.”

“කට පියාගෙන මැටිල්ඩ අක්කත් එක්ක තියෙන දෙයක් බලාගෙන හිටියනං.”

මධුෂාණිගේ දෙනෙතට කඳුළු නැඟුණේ ගං තුලානේ අහිංසකව ජීවත්වන පවුලේ අය සිහිපත් වීමෙන්ය. තමා මවාගත් නෙකවරුණ සුරංගනා සිහිනය සමාප්ත යැයි ඇයට සිතුණි.

අස්වාභාවික සිනා හඬක් නිසා කඳුළින් යුතුව හිස එසවූ මධුෂාණි දුටුවේ හනස්සක් අතින් ගත් කුරුම්බැට්ටි ගැහැනියයි.

“අම්මටහුඩු යකෝ ඇවිල්ල දවස් හතරයි. අලුත් මනමාලි වැළහින්න වගේ අඬනව.”

මධුෂාණි කිසිවක් නො කීවාය.

“මැටිල්ඩ වාහෙ කමට තියං ඉන්න කුඩු රොෂානය එක්ක උඹ අහවල් දේකට ආවද බං. ඉස්සෙල්ල ආව අටං පහුර හිටියෙත් මාසයයි. උඹත් ඔය බඩක් නහදගෙන ගල් අන්නාසි ගෙඩියක් හරි මැලේරියා පෙත්තක් හරි ගිලල ආපහු ගෙදර පලයං බාං.”

ගැහැනිය ආපහු ගියේ ඇගේ පැල්පත සමීපයේ යළිත් කොලු රෑන සිටිනු දැකීමෙන්ය.

මධුෂාණිට සිහිපත් වන්නේ හැන්දෑවේ වැඩ අහවර කර ගෙදර විත් තේ කහට කෝප්පයක් බී බුලත් විටකින් සප්පායම් වී පිල උඩ හිඳින තාත්තාය. ඔහුගේ ඇස් දිට්ටි මානයේ ඇත්තේ ගොවිතැන් බත් කරන වෙල් යායයි. ඒ අද්දර කුඹුක් හෙවණේ ළි‍ඳෙන් ඇති පදං වතුර ඇද නා තෙත ඇඳුම් පිටින්ම පියාගේ දෙපතුල ළඟ වැඳ වැටී සමාව අයැදින්නට සිතක් මධුෂාණිට ඇතිවිය.

ඈත මුහුදේ වැස්ස දැන් තුරල් වෙලාය. හිරු එළිය මුහුද උණුසුම් කරයි. ජල වාෂ්ප සහිත සුළඟ රළුය. එහි ඇත්තේ රූරා නොවැටුණු කඳුළක ඇති ළවණ සුවඳකි.