වරලස
බෙල්ලේ වේදනාව වැඩිවී ඇත. මම අත හරවා බෙල්ල පිරිමැද්දෙමි. දකුණු අතෙහි එල්ලී ඇති බෑගයේ බර උරහිසට දැනේ.

“කොහේද ඉතින් තෙල් ටිකක් ගාව ගන්නවත් ගෑනි ළඟ ඉන්න එකක්යැ. ගෙදර ඉඳගෙන අරක ගේන්න මේක ගේන්න කියනවා මිසක්. ගමේ ඉඳලා එනකොට අඹ නොතිබුණොත් ගහෙන් කඩලා දෙහි ටිකක් වත් ගේන්න ඕනෑ. කීයක් හරි දීලා මෙහෙන් දෙහි ගන්න බැරි ද? මුන්ට ඉතින් දෙහි කැපුවත් මදි...” මම තොල් මැතුරුවෙමි.

“මචං... එකම ගෑනිත් එක්ක අවුරුදු ගාණක් ඉන්නකොට එපා වෙනවා එයාගේ මොනව බලන්නද... ඒක මුන් තේරුම් ගන්නේ නැහැ. ජීවිතේ කිසිම නවතාවයක් නැතුව වැඩක් තියෙනව ද? ඉස්සර නම් ඇහැට කනට පේන්න ලස්සන්ට හිටියා. බැඳ ගත්තේ ඒකනේ. දැන් ඉන්න තප්පදෝරු ගෑනිව ද බැන්දේ දැන් වටපිට ඕනැතරම් ඇහැට කන්ට පේන ගෑනු ඉන්නවා...” සිරිල්ගේ වදන් මට සිහි විය. වීදුරුවෙන් පෙණ දමද්දි ඔහු කරන විග්‍රහයන් අහන් ඉන්නට ලස්සණය.

මම ඉස්ටේසමේ දොරටුවෙන් පිටත් වී වටපිට බැලුවෙමි.

“මේ යාළුවා... අතුරුගිරියේ බස් මේ පැත්තෙන් යනව ද?” මම කෙනෙකුගෙන් විමසුවෙමි.

“අපොයි නෑ මහත්තයා... ඒවා යන්නේ අර පැත්තෙන්...” ඔහු විරුද්ධ දිසාවට අත දිගු කර පෙන්වා ගමන ඉක්මන් කළේය.

“මේ මිනිහා කියන්නෙම බොරු. එහා පැත්තෙන් කොහොමද ඒ බස් යන්නේ... ඇයි මේ මිනිහා මට බොරුවක් කීවේ... මාව රස්තියාදු කරන්න ඇරලා එයා වින්දනයක් ලබනවා ඇති...”

ගොඩගම බෝඩ් ලෑල්ල ගැසු බසයක් ඈත සිට එන බව මට පෙනේ. මම අත දිගු කළෙමි. මාර්ග නීති කෙසේ වුවද රියැදුරු සහෝදරයාට තිරිංග පෑගී ඇත. ‘පූරුවේ පිනක්...’ මම වහා දිව ගොස් බසයට නැග ගත්තෙමි. හදිසියේ බසයට ගොඩ වෙන්නට ගිය නිසා ඇඟ ගැස්සි බෙල්ලේ වේදනාව වැඩිවී ගියේය.

“වන්නාටය” ඩබ්ලිව්. ඒ. සිල්වාගේ වදනක් මට සිහිවේ.

බසයේ සිටින්නේ මා හැරෙන්නට තවත් මගීන් දෙදෙනෙකු පමණි.

එක් අයෙකු හමුදා සේවයේ යෙදෙන්නෙකු වශයෙන් හඳුනාගත හැකි මැදිවියෙහි වූ මහත්මයෙකි. කලිසම් හඳින්නේ මහත්මයින් පමණක් නම් අනෙකා ද මහත්මයෙකි. ඒ ඉස්සරය. ඔහු මතට තිත නොතැබු අයෙකු බව දැනේ. ළඟින් එන්නේ අරක්කු ගඳය. නෑ සුවඳය. විදුලි සැරයක් වැදුණාක් මෙන් වරින් වර ඔහු අසුනින් නැගිටිය. වටයක් කරකැවෙයි. විලාසය මනමේ කුමරු මෙනි. අතෙහි නැත්තේ කඩුව පමණකි.

“පැත්තකට වෙලා ඉඳගෙන යන්නකෝ. අනිත් හෝල්ට් එකෙන් මිනිස්සු නැග්ගාම කරදරයිනේ...” හමුදා නිලධාරියා පැවසුවේය.

“මහත්තයා කොහොමද එහෙම කියන්නේ... අපිටත් අයිතිවාසිකම් තියෙනවා” ඔහු සිංහලෙන් කීව ද උච්ඡාරණය ද්‍රවිඩය.

ප්‍රජාතන්ත්‍රවාදී සමාජවාදී ජනරජය සතු මානව හිමිකම්...?” මට සිතුණි.

“ඒකත් ඇත්ත තමයි...” හමුදා නිලධාරියා නිශ්ශබ්ද විය.

“එයා ගොඩගමට ටිකට්ස් ගත්තේ...” කොන්දොස්තර මල්ලී මා දෙස බලමින් නිදහසට කරුණු පැවසීය.

බස් නැවතුම් පොළෙන් සෙනඟ නැග ගන්නට වූහ. කන්තෝරු ඇරුණු නෝනලා මහත්තුරු වෙහෙසින් යුතුව වියළි මුහුණින් බස්රියට ගොඩ වෙති. ඇතැම් නෝනලා මේකප් එක දාපු ගමන්ය. සුවඳ විලවුන් සුවඳ දහඩිය සමඟ මුසුවී ගලා එන්නේ ඔක්කාරය නංවමිනි. ඇතැම් සුවඳක් ඩිබුටාන්ය. බ්ලැක්රෝස්ය. වූඩුය. නානාප්‍රකාර විප්‍රකාර... මම දෙනෙත පියා ගත්තෙමි. මගේ ඉදිරිපිට අසුනේ සිටි හමුදා නිලධාරී මහතාට ළංව හිඳ ගත්තේ තරුණ මවකි. ඇය ලස්සණය. පෝනි ටේලයක් සේ ගැට ගසා ඇති සුනිල්වන් කෙස් කලඹ දිගු ය. ගන ය. පිට දිගට එල්ලේ. සැමන් ටින් අසුරන ආකාරයෙන් බසයෙහි සෙනඟ පිරේ. කුඩා දරුවා ‘මට ඉන්න බැහැ’ කියමින් හඬන්නට විය. කාන්තාවගේ දිගු සුනිල් කෙස් කලඹ පිටුපස අසුනට විහිදී ඇත. වරින් වර එය පවනින් සැලි කවුළුව අසල සිටින මගේ මුහුණෙහි ද වැදේ. ඇයට ගණනක්වත් නැති සේය. කෙතරම් ලස්සණ වුවද අනුන්ගේ කෙස් මුහුණෙහි වැදෙන විට මට දැනෙන්නේ අපුලකි. මා බෑගය ඇකයෙහි තබා ගත්තේ පවනින් සැලෙන කෙස් වැටිය මා වෙතට නොපැමිණෙන සේය.

මානව හිමිකම් කියු මිනිසා දොරටුව ළඟ ඇති පොල්ල අල්ලාගෙන හිටගෙන සිටියි. ඔහුගේ අසුන කාන්තාවකට පිරිනමා ඇත.

“අනේ සාදු...” මම සිතුවෙමි. ඒත් සාදු කෙනෙක් නැග්ගොත් නම් ඉවරයි. මගේ සීට් එක නම් කිසිම කෙනෙකුට දෙන්නේ නැහැ. බෙල්ලත් රිදෙද්දි බෑග් එකත් කරේ එල්ලගෙන ඔංචිලි පදින්න මට බැහැ. මම සිතුවෙමි.

බීමත් මිනිසාට පැද්දෙන්නටවත් ඉඩක් නොමැත. සෙනඟ අතර සිරවී සිටි ඔහු පාපුවරුවට බැස්සේය.

“මේ ගොඩගම යනවා කියපු මිනිහා නේද?” මම සිතුවෙමි.

මගේ අසුනෙහි මා ළඟින් හිඳගෙන සිටින්නේ ද කාන්තාවකි. එහෙත් ඇය වියපත්ය. මම සුසුමක් හෙළා කවුළුවෙන් පිටත බැලුවෙමි. අපගේ සීට් එක ආසන්නයේ තවත් කාන්තාවක් සිටගෙන සිටියි. ඇයගේ දෑතෙහි බෑගය හා ගමන් මල්ලකි. උඩපොල්ල හෝ ආසනයෙහි පොල්ල අල්ලා ගැනීමට නොහැකිව අසරණව, මිනිසුන්ට තෙරපෙමින් අසරණව සිටින ඇය වටපිට බලන්නීය.

“දෙන්න බෑග් දෙක...” මම ඇයගෙන් මලු දෙකම ඉල්ලා ගත්තෙමි. ඇය මනස්කාන්ත මඳහසක් මුහුණෙහි රැඳවූවාය.

මගේ ඇකය මලුවලින් පිරී ඇත. මලු වසා කේශකල්‍යාණය විසිරී යයි. මම යාබදව හිඳගෙන සිටින කාන්තාව දෙස බැලුවෙමි. ඇයගේ ඇකය ද ඉදිරි අසුනෙහි සිටින පංචකල්‍යාණියගේ වරලසින් පිරී ගොස් තිබේ. අනේ ඇයට ද නිනව්වක් නැත.

“බබා... එන්න මගේ ඔඩොක්කුවට... එළිය බලන්න පුළුවන්...” හමුදා නිලධාරියාගේ ආරාධනයට බබා කන් දුන්නේ නැත. දෑස් විවර කර සැක සිතින් ඒ දෙස බැලුවා පමණකි.

“ඔයාලා කොහේද ගියේ...?”

කරුණාව වෑහෙන වදනින් හමුදා නිලධාරියා ප්‍රශ්න කරන්නේ රූමත් මවගෙනි.

“මාලිනී එන්න මල් පිපීදැයි බලන්න...” මට හෝඩි පොත සිහි විය.

“බෙහෙත් ගන්න ගියා...”

“තනියෙම ද?”

“නෑ. අම්මත් එක්ක. අම්මත් බස් එකේ ඉන්නවා...”

“මේ කන්තෝරු ඇරෙන වෙලාවනේ... හරියට සෙනඟ...”

බසය වාහන පෝලිමක නැවතී ඇත. වාහන සෙලවෙන බවක්වත් නොහැ‍ඟේ. කොළඹ ජනාකීර්ණ බව සැබෑවකි. එහෙත් අද කුමන වෙනසක් ද? වාහන මහමඟ නවතා තබන්නට පාර්ලිමේන්තුව ඇත්තේ කොළඹ නොවේ.

“අයියා අපි බස් එක හරවගෙන වෙන පාරකින් යමු. ඉස්සරහ හන්දියේ උපවාසයක්ලු” කොන්දොස්තරගේ හඬ ඇසේ.

“කවුද උපවාස කරන්නෙ?”

“හාමුදුරුවරු, ගව ඝාතනයට විරුද්ධව උපවාස කරනවලු.”

“ගවයන් ඝාතනය කරන්න හොඳ නැහැ තමයි. ඒත් අපේ රටේ මහ දවාලේ මිනිස්සුත් ඝාතනය වෙනවා...” මට සිතුණි.

“ඔයාලා කොහෙන්ද බහින්නෙ? හමුදා නිලධාරියාගේ කාරුණික හඬ සවනෙහි වැදේ. මුහුණෙහි තැවරෙන කෙස් රොදෙහි සුවඳ උරා ගැනීමට ඔහු යත්න දරයි.

“මාලබේ...”

“ඔයාගේ නම මොකද්ද?”

අනේ නම නම් මට ඇසුණේ නැත. රේණුකා ද විසාකා ද උපේකා ද රේඛා ද කා යන්න පමණක් කෙඳුරුම් හඬින් ඇසුණි.

“පුතේ තාත්තට කියන්න කාරෙකක් ගන්න කියලා. අම්මව මෙහෙම රස්තියාදු කරවන්න නරකයි.”

නිදිමතේ සිටි පුතාට හමුදා අංකල්ගේ අවවාදය නෑසුණි.

හැරවූ බස්රිය වෙනත් මඟකින් බොරැල්ල දෙසට යයි. ගොඩගමට ටිකට් ගත්තු මිනිසා බොරැල්ලෙන් බැස යන අයුරු මම දුටුවෙමි.

“බාර් එකක් හොයාගෙන යනවා ඇති. තිතට මත් වේවි.” මට සිතුණි.

“කොහේද අනේ මේ අනින්නෙ?” කාන්තාවකගේ කෝප ගැන්වුණු හඬ ඇසේ. බස්රිය මඳ කලබලයකි.

“අනින්නේ නැහැ. පොඩ්ඩක් අත වැදුණා. ඔය තරම් අමාරුනම් ත්‍රීවීලර් එකක යන්න තිබුණනේ...” මිනිසෙක් පවසයි.

“වැදෙන එකයි අනින එකයි තෝරාගන්න බැරි බබෙක් කියලා හිතුව ද ඕයි මම. හතර සැරයක් ඉවසගෙන ඉඳලා පස්වෙනි පාරටයි මේ කතා කළේ. ත්‍රීවිලර් එකක යන්න සල්ලි තියෙනවානම් අපි බස්වල එල්ලෙනවයැ. දෙයියනේ කියලා ගෑනියෙකුට නිදහසේ යන්න ඉඩ දෙනවා වල්කම නැතුව. එයාගේ අත වදින්නේ හැට්ටේ කර අස්සටමයි...”

“අනික් හෝල්ට් එකේ බහිනවා...!”

“ඇති යන්තම් ගියා... වල් කුපාඩි...” කාන්තාව කීවාය. එහෙත් බසයේ අනෙක් මඟීන් නිහඬය.

මා ළඟ සිටි කාන්තාව අසුනින් නැගිට ඉදිරියට ගියාය. මට බෑග් දෙක බාර දුන් කාන්තාව හිස්වූ අසුනෙහි හිඳ ගත්තේ සංගීත තරගයකින් මුල් පුටුව දිනුවා වැනි උද්දාමයෙනි, එපමණකි. ඇයගේ මලු ආපසු ගැනීමේ කිසිදු අදහසක් ඇති බව නොපෙනේ. තවත් බස් නැවතුමක් ළඟාවී ඇත. මම මලු දෙක ඇයගේ ඇකයෙන් තැබුවෙමි.

“ආ...?” ඇය අසිහියෙන් මෙන් මා දෙස බැලුවාය.

“මේ ගෑනි කොහේද දන්නේ නෑ ඉන්නේ... මනෝ මන්දිරයක්...” මම කෝපයෙන් සිතුවෙමි.

හිස හරවා බැලීමේ හැකියාවක් නැත්තේ බෙල්ලේ වේදනාව නිසාය. තවමත් ඉදිරි අසුණේ කේශ කල්‍යාණය ළඟ සිටි කාන්තාවගේ මලු ද වසා ගනිමින් මගේ ඇකයෙහි තැවරේ. මම කෙස් මිටක් අතින් ගෙන ඉදිරි අසුනට දැමුවේ කෝපය යටපත් කර ගනිමිනි. ඇයට එය නොදැනුණා සේය.

“රිදෙන්න කෙස්වල්ලෙන් අදින්නයි තිබුණේ. එතකොට නම් දැනේවි.” මට සිතුණි. ඇයගේ තාරුණ්‍යයට නිලධාරියා වසඟ වී ඇත. ඔහුගේ තාරුණ්‍යයට ඇය වසඟ වී සිටින්නී ද? බසයේ තැනින් තැන මොබයිල් කතා ඇසේ. එය කන් කරච්චලයකි. හොඳ වෙලාවට කැසට් ගීත නැත.

“අතුරුගිරිය... අතුරුගිරිය...” කොන්දොස්තරගේ හඬින් මම තිගැස්සුණෙමි. මම බෑගය අතට ගනිමින් ඉදිරි අසුනෙහි පොල්ලට අත තබා බසයේ ඉදිරියට පැමිණියෙමි. අර ලස්සණ කරදරකාරී කෙස්වැටිය නැවතත් මගේ අතෙහි දැවටුණි.

“කතුරක් අතේ තිබුණානම් මේ උලව්ව කපලා දානවා...”

තත්පරයෙන් පහෙන් එකකදි මා බසයෙන් බැස ගත යුතුය. එය මට කළ හැකි වේද? පඩිපෙළ දෙස බලන්නට හිස නැඹුරු කළ නොහැක්කේ ගෙලෙහි වේදනාව වැඩිවන හෙයිනි. එහෙත් පඩිපෙළ දෙස නොබලා බිමට බැසිය නොහැකිය. දෙවැනි පය බිමට තබන්නටත් පෙර බසය පිටත් වී ඇත. තවත් පූරුවේ පිනකින් මා නොවැටී බේරුණි.

“ගෙදර යන්න ත්‍රීවීලර් එකක්වත් ගන්න වෙනවා?” මම වේදනාවෙන් යුතුව සිතුවෙමි.

“ඇත්තටම මම වයසට ගිහින් වෙන්න ඇති.” මම පසුතැවිලි සිතින් යුතුව සිතුවෙමි. කාලය අපටත් හොරා අප පසුකර යයි. කඩයක එල්ලා ඇති කොසු පෙළක් මට දර්ශනය වේ.

“අර ගෑනිගේ කොණ්ඩේ කපලා ටින්ට් කළා නම්... මේ වගේ තියේවි... කාටවත් කරදරයක් නැහැ...” මම දෑස පියා ගත්තෙමි.