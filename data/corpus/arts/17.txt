ශ්‍රී ලංකාවට පැමිණිෙය් සැබෑ පශ්චාත් නූතනවාදය ද?
සියල්ල වෙනස් වෙමින් පවතින සමාජයක සාහිත්‍ය විචාරාදී කාලාංගයන් එසේ වෙනස් නොවී සිටීමට නොහැකි අද්‍යතන අවධියේ බොහෝදෙනාගේ විමර්ශනයට හා විශ්ලේෂණයට පාදක වී ඇති පශ්චාත් නූතනවාදය (Post modernism) බටහිරින් මෙරටට ආදේශ වූ නමුත් පෙරදිගයන් කරපින්නා ගත්තේ එහි අඩුපාඩුවක් නැතුවද? අපි මේ සඳහා කතිකාවක් ගොඩනැඟීමට අදහස් කෙළෙමු. විවිධ ක්ෂේත්‍රයන්ගේ බුද්ධිමතුන් දැක්වූ අදහස් ඇසුරෙන් මේ ලිපිය සකස් කර තිබේ.

අල්පශ්‍රැතයන්ෙග් පටලවා ගැනීමක්
 

මහාචාර්ය සුනන්ද මහේන්ද්‍ර
පශ්චාත් නූතනවාදය කියලා එකක් ලංකාවේ නැහැ. ඒ මන්ද කිවහොත් නූතනවාදයක් නැති බැවිනි. දැනට පවතින්නේ සම්මතවාදයක් හා ‍ඓතිහාසිකව නොවැඩුණු විකල්පවාදයකි. බටහිර චින්තනය වරදවා වටහාගත් සුළු පිරිසක් ඒ චින්තනයේ වරැදි වැටහීම් සහිතව හුවා දැක්වීමට යාම නිසා පශ්චාත් නව්‍යවාදයක් ගැන කථා කරන්න පටන්ගෙන සිටියි. ශ්‍රී ලංකාවේ පවතින්නේ බුදු දහමින් හා ප්‍රචීනවාදයන්ගෙන් සැකසුණු ප්‍රාචීනවාදී සාහිත්‍යයකි. නිදහස් කාව්‍ය සම්ප්‍රදාය පවා විදේශිකයන් ගෙන් ගත් එකක් නොවේ. එහි සුලමුල බුද්ධ භාෂණයෙන් උපුටා දැක්විය හැකිය.

සංයුක්ත නිකායේ එන දේව සංයුක්ත හා දේවතා සංයුක්තයේ එන බුදුරජාණන් වහන්සේ හා දෙවිවරුන් අතර හටගන්නා සංවාද මෙවැනි සම්ප්‍රදායකින් ලියවී ඇත. එබැවින් ප්‍රතිචීනවාදී සම්ප්‍රදායක් බලයෙන් රිංගවීමට තැත් කිරීම වටහාගත නොහැක්කකි. ප්‍රංශයේ ජීවත් වූ මිෂෙල් ෆුකෝගේ හෝ ඩෙරිඩාගේ ප්‍රතිපාදන චින්තනය අතිශයෙන් වැරැදි වැටහීමකට යොමු වී පවතී. පෙරදිග ඇදුරන්ගේ සාහිත්‍ය චින්තනය හා විචාරවාදය හැදෑරීමට ඉවසිල්ලක් නොතිබූ අවස්ථාවේදී අල්පශ්‍රැතයෝ ඩෙරිඩාලා ගැනත් ෆුකෝලා ගැනත් මැත දොඩවති. ඔවුන් ගේ මුල් කෘතීන් ද වරදවා ලියා තබති. විසංයෝජනය යනු වැරැදි යෙදුමකි. එය ලියවියයුත්තේ අභිනවගුප්ත ප්‍රකාශ කළ ප්‍රත්‍යුපාදනය යන යෙදුමෙනි. අභිනවගුප්ත හා ක්ෂේමේන්ද්‍ර සියවස් ගණනාවක් ගෙවුණ ද අතිශයෙන් නූතන විචාරකයන් ලෙස සැලැකීමට කිසිදු බාධාවක් නැත.

මේ පිළිබඳ මහාචාර්ය හේමපාල විජේවර්ධන හා මහාචාර්ය එදිරිවීර සරච්චන්ද්‍රත්, යක්කඩුවේ ප්‍රඥාරාම හිමිපාණන් ලියා ඇති සටහන් නැවැතත් කියවා බැලිය යුතුය. ඒවා සෙවීමේ නව්‍යවාදී සංකල්ප හා ගවේෂණ රීතීන් අලුතින්ම ගොඩනැඟිමට සිදු වී පවතී. ඒ බව දැන් දැන් ප්‍රතිචීනවාදී උගතුන්ගේ ලේඛනවලින් ද හඳුනා ගත හැකිය. එබැවින් නොදන්නා මලඉලව්වට වඩා දන්නා සැබෑව දැක ගැනීම යහපත්ය.

කකුල් පටලවාගත් ෙබාරු නැටුමක්

පරාක්‍රම ෙකාඩිතුවක්කු
අසූව දශකයේ ලිබරල් ධනගැති ක්‍රමයක් එක්ක අපේ සමාජයේ දොරවල් ඇරී ලොව නව චින්තන ධාරාවත් වගේම බටහිර කුණු දිය පාරවලුත් ගලාගෙන එන්න පටන් ගත්තා. එක්ස් කණ්ඩායම පශ්චාත් නූතනවාදී සංකල්පය වඩම්මන්න පටන්ගත්තේ ඉතා පරමාදර්ශී විප්ලවවාදී නව සාහිත්‍ය කලා මත වාදයක් හැටියටයි. ඔවුන් සාහිත්‍යයට න්‍යායක් ඇති නිර්මාණාත්මක මිනිසුන් නොවෙයි. තමන් නොදන්නා ඉංශ්‍රීසි ශීල්ප වචන හරඹයක් කරමින්. මිල්ටරි විචාර ක්‍රමයක් දමා ගැසුවා. ඔවුන් තමා තුළම අතරමං වු‍ණේ ඒ නිසායි.

කාන්ට් ගේ සිට බාත් දක්වා වර්ධනය වූ මේ දෘෂ්ටි වාදයෙන් සාහිත්‍යයේ යථාර්ථවාදී ගමනට බාධාවක් වූ බව අද බටහිර විචාරකයින් පෙන්වා දෙනවා. යථාර්ථවදයෙන් එහාට ගමනක් ලෙස ආරම්භ වූ පශ්චාත් නූතන සංකල්පයේ නාමයෙන් සිදුවන්නේ මනෝරාජික රීතියේ අසම්පූර්ණ ව්‍යාපෘතිය ඉදිරියට ගෙන යාම බව අද පෙනී ගොස් තිබෙනවා. පුද්ගල මානයක් මිස ඊට ආධ්‍යාත්මික සිද්ධාන්තික පදනමක් නැහැ. අද එය බටහිර සාහිත්‍ය භූමියෙන් ද ඉවත් වෙලා. පවුල පිටු දැකීම, ප්‍රේමය වෙනුවට කාමය, ආගමික සාරධර්ම නොතැකීම, සමාජ මිනිසා ඉවත් කිරීම, සංස්කෘතික විරෝධය, එහි ධනේශ්වර පිළිකාවක්, ඒ වගේම එහි උසස් සංකල්ප තිබෙනවා. සම්මත භාෂාව බිඳ දැමීම, සම්ප්‍රදායෙන් සමුගැනීම, නිදහස් චින්තනය හා ජීවන ශෛලය, සම්මත නීතියට විරෝධය, ඒ වැදගත් අංග ඉන්දියාව පශ්චාත් නූතනවාදය පැනලා බදාගත්තේ නැහැ. අපේ අය සාහිත්‍ය විචාරය වෙනුවට ප්‍රොයිඩ්ගේ යල්පැන ගිය මනෝ විග්‍රහ ලියනවා. මෙහි ඉන්නේ පශ්චාත් නූතනවාදී විචාරකයින් නොව පශ්චාත් නූතනවාදය ගැන විචාරකයින්. මේ නූතන විචාරකයින්, ලේඛකයින් එකතු වී තමන් ගේ කකුල් පටලවා ගත් බොරු නැටුමක් ද කියා බටහිර විචාරීන්ට පෙන්වා දෙන්න පුළුවන්.

එමඟින් මෙරටට බිහි වූ නිර්මාණ අසාර්ථකයි

මහාචාර්ය කුලතිලක කුමාරසිංහ
පශ්චාත් නූතනවාදය ලෝකයේ මතු වුණේ පනහ දශකයෙන් පසු කාලය තුළ නමුත් ඇත්තටම පශ්චාත් නූතනවාදය කියන්නේ නූතනයට ප්‍රතිපක්ෂව පැන නැගුණ චින්තාවලියක් ලෙස පශ්චාත් නූතනවාදය සලකනු ලබනවා. නූතනවාදයේ නිර්වචනය ගොඩනැගී තිබෙන්නේ සෞන්දර්යවාදී ධර්මතා අනුසාරයෙන්. මේ ව්‍යවහාරය දළ වශයෙන් විසිවන සියවසේ චිත්‍ර කලාව පිළිබඳව අදහස් අනුසාරයෙන් පැන නැගී තිබෙනවා. 19 වන සියවසේ දී මේ අදහස් ස්වල්ප වශයෙන් දැකිය හැකිය. ඇත්තටම පශ්චාත් නූතනවාදය ඉස්මතු වූයේ ගෘහ නිර්මාණ ශිල්ප අනුසාරයෙන්. පසු කාලයකදී චිත්‍ර කලාව නාට්‍ය කලාව, සිනමාව සන්නිවේදනය , සමාජ විද්‍යාව, මානව විද්‍යාව හා ඉතිහාසය කෙරෙහි පශ්චාත් නූතනවාදය බලපෑවා. ඉහත සඳහන් කළ විෂය ක්ෂේත්‍ර අනුසාරයෙන්. සාහිත්‍යය කෙරෙහි පශ්චාත් නූතනවාදයේ බලපෑම ඊට පසු කාලයකදී සිදු වූවක් ලෙස සලකනු ලබනවා.

අපේ රට පශ්චාත් නූතනවාදය ගැන කතා කිරීමට පෙලඹුණේ 2000 වසරෙන් පසුවයි. ඒ වනවිට මෙරට පශ්චාත් නූතනවාදී තත්ත්වයක් උදාවී තිබුණේ නැහැ. යම් පමණකට හෝ එය විද්‍යාමාන වූයේ මෙරට ගෘහ නිර්මාණ ශිල්පය චිත්‍රකලාව සන්නිවේදනය හා ජනමාධ්‍ය යන විෂය ක්ෂේත්‍රවලට . එහෙත් සාහිත්‍ය කෙරෙහි පශ්චාත් නූතනවාදය බලපෑවේයැයි කිව නොහැකියි. ඒ නිසා ඇතැම් සාහිත්‍යකරුවන් ඔවුනගේ නවකතා, කෙටිකතා අනුසාරයෙන් මෙරට ස්ථාපිත නොවූ පශ්චාත් නූතන තත්ත්වයක් ගැන උපකල්පනය කරමින් නිර්මාණකරණයේ යෙදීමට පෙලඹුණා. විශේෂයෙන් ටෙනිසන් පෙරේරා බඳු සාහිත්‍යකරුවකුගේ නිර්මාණවල යම් පමණකට මේ ස්වභාවය දකින්න පුළුවන්. එහෙත් එම සාහිත්‍ය කෘති පවා අව්‍යාජ නිර්මාණ ලෙස සැලැකිය නොහැකි වෙනවා. ඊට හේතුව සමාජයේ විද්‍යමාන නොවුණු පශ්චාත් නූතන තත්ත්වය ව්‍යාජ ලෙස නිර්මාණ අනුසාරයෙන් ඉදිරිපත් කිරීමට පෙලඹුණ නිසා.

මෙය ඓතිහාසික විකාශනයක්

ටෙනිසන් පෙරේරා
නව්‍යවාදය අපේ සාහිත්‍යයට එක් වෙන්නේ යුරෝපයෙන්. නව්‍යවාදයට පෙර නූතන සංකල්පය අපේ රටට පැමිණෙනවා. නූතන වාදය හරහා තමයි පශ්චාත් නූතන වාදය අපේ රටට පැමිණයේ. අපි මේ නූතන වාදයට මොඩනිසම් කියලත් කියනවා. මේ නූතනවාදය නම් පරණයි. ඒක යුරෝපීය මතයක්. ඒ මතවාදය තුළ මිනිසාගේ පැවැත්ම ජීවන චර්යාව පිළිබඳ වෙනත් ආකල්පයක් තිබුණා. ආසියාවේ නූතනවාදී එකම ලේඛකයා ලෙස මම සලකන්නේ රබින්ද්‍රනාත් තාගෝර්. ඔහුගේ සමහර නවකතාවලත්, කෙටිකතාවලත්, චිත්‍රවලත්, නූතනවාදී ලක්ෂණ තියෙනවා. අපේ ලංකාවට නූතනවාදී මතවාදයක් ආවේ නැහැ. හේතුව තාගෝර්ගේ කෘති දිහා බැලුවේ නූතනවාදී දෘෂ්ටියකින් නොවේ. එහෙම තිබියෙදී අපි පශ්චාත් නූතන වාදය ගැන කතා කරනවා. යුරෝපයේ දී ඒවා බිහි වුණේ මෙකී න්‍යායික පසුබිම් යටතේය.

නූතනවාදය ගත්තත් පශ්චාත් නූතනවාදය ගත්තත් පුද්ගලත්වය කියන සංකල්පය( පුද්ගලයාගේ පැවැත්ම) අවධානයට යොමුවන්නේ මෙයින් පශ්චාත් නූතන වාදයේ ප්‍රධාන ලක්ෂණය පුද්ගලත්වය කියන සංකල්පය නව දෘෂ්ටි කෝණයකින් අවලෝකනය කිරීම. අපි දන්නවා පශ්චාත් නූතනවාදී චින්තකයෝ කියන්නේ පුද්ගලත්වය කියලා. ඒක නිතරම සෙලවීමට භාජනය වෙන සුලුයි. විවිධ සමාජ සංස්කෘතික කතිකාවකට අනුව මේ පුද්ගලභාවය වෙනස් වෙනවා. මේ වෙනස්වීම තමයි පශ්චාත් නූතනවාදයෙන් සලකා බලන්නේ. මිනිසුන් ආචාර ධර්ම, ඥානය සත්‍ය පරම වූවක් ලෙස තමයි සලකන්නේ. නමුත් ඒ කලින් කී සංකල්පය විවිධ සන්දර්භවලදී විවිධ වෙනස්කම්වලට භාජනය වෙනවා. එය සාපේක්ෂභාවයෙන් සිදුවේ. අපි කලාව සහ සංස්කෘතිය විදග්ධ කලාව හා ජනප්‍රිය කලාව ලෙස බෙදා වෙන්කරනවා. පශ්චාත් නූතනවාදීන් එහෙම කතා කරන්නේ නැහැ. ඒකට හේතුව ඔවුන් සංස්කෘතිකවල තියෙන සංකීර්ණ බව පිළිගන්නා නිසයි. අපි එක දෙයක් පිළිගන්න ඕනේ. පශ්චාත් නූතනවාදය කියන්නේ ඓතිහාසික විකාශනයක්.

ලංකාවේ ප්‍රබන්ධ සාහිත්‍යයේ, කවියේ, පශ්චාත් නූතන වාදයේ ලක්ෂණ ඇති කෘති බිහිවීම දුර්ලභයි. එයට හේතුව අපිට සංස්කෘතික මනසේ ඇති අසංකීර්ණතාවයි. මේක අපේ නිර්මාණ සාහිත්‍යය යථාර්ථවාදයෙන් ඔබ්බට නොයාම නිසායි. අපට නූතනවාදී ලක්ෂණවලින් අපේ කෘති ජීවමාන කරගැනීමටත්, අපේ සාහිත්‍ය සංකල්ප සංකීර්ණතාවයට පත්කරගැනීමටත් නොහැකි වී තිබෙනවා.

පශ්චාත් නූතනවාදය විවිධයි

අාචාර්ය නිර්මාල් රංජිත් ෙද්වසිරි
මේ ප්‍රශ්නයේම තියෙනවා ගැටලුවක්. මේකෙන් අදහස් වෙනවා නිවැරැදියි කියලා එකක් තියෙනවා කියන එක . එක්තරා විදිහකට පශ්චාත් නූතනවාදයකට සම්බන්ධ දැනුම් පද්ධතියක් තියෙනවා. ඒ දැනුම් පද්ධතිය පශ්චාත් නූතන නමින් හැඳින්වීම සුදුසු නැහැ. ඒත් ඒ කොන්දේසියට යටත්ව තියෙනවා. බටහිර ලෝකයේ ඇති වුණ ශාස්ත්‍රීය කෘතිවල linguistic term එක අපට කියන්න පුළුවන්. වාග් විද්‍යාත්මක හැරවුමක්. යම් චින්තකයෙක් කියන්නේ දැනුමක් ඉදිරිපත් කරන කෙනෙක් (represent) බටහිර ලෝකයේ පවතින දෙයක් (somthing that is present) එය ‍‍‍‍(represent) කියන දෙයක් නියෝජනය කරනවා.

මාෂල් මැකලුහාන් එයාගේ Mediam is the message පොතේ මැද යනුවෙන් නියෝජනය කරනු ලබන නැත්නම් උපකල්පනය කරන ලබන දෙයක් තියෙනවා. එයින් අදහස් වෙන්නේ මැද ක්‍රියාවලියක් තියෙනවා.මෙන්න මෙතන තමයි ගැටලුව තියෙන්නේ. මේ තත්ත්වය වාග් විද්‍යාත්මකයි කියලා හිතමු. මේක සත්‍ය ද? අපි කියන එකේ සත්‍ය විමර්ශනයක් තියෙනවා.

පශ්චාත් නූතනවාදය ඇත්ත එක ද ආවේ කියන එකේ විරුද්ධ අදහසක් තියෙනවා. ඒ වගේම සත්‍යයකුත් තියෙනවා. ඒ සත්‍ය අපි සත්‍ය විදිහට ඉදිරිපත් කරනවා. අනෙක් පැත්ත තමයි (post modern condition) බටහිර ලෝකයේ යම් අංශවල ඇති වුණ තත්ත්වයක් ගෘහ නිර්මාණවලත් යම් යම් වෙනස්කම්, දැනුමෙන් අලුත් තත්ත්වයක්,අපට කියන්න පුළුවන්. පුනරුද කාලයේ වගේ 1500 දී1600 මේක හඳුන්වා දෙනවා. ෆෙඩ්රික් ජෙම්සන් මේ ගැන කතා කරනවා. ලංකාවේ මේ ගැන ගොඩක් කතා කරන අය ඉන්නවා. මේ නිසා ආපු කොයි එක ගැන ද අහන්නේ යන ප්‍රශ්නය ඇති වෙනවා. පශ්චාත් නූතනවාදයේ විවිධත්වයක් තියෙනවා. බටහිර නියම එක තිබුණා කියලා නැහැ.

 අපේම දෙයක නමක් වෙනස් වීම පමණයි
 

අනුල ද සිල්වා
මං මේ පටලැවිල්ලට කැමැති නැහැ. ඕකෙන් කියන්නේ කතාවක මුල මැද අග පටලවා ගැනීමක් කියලා මට හිතෙනවා. හැබැයි ඕනේ විදියකට ලියන්න පුළුවන්. අන්න ඒ දෙයට නම් මං කැමැතියි. පශ්චාත් නූතන වාදය කියලා අපි මේ අමුතුවෙන් වැලඳ ගත්තාට, මේක මේ අමුතුවෙන් කියන්න තරම් දෙයක් නෙවෙයි.

අපි බටහිරට කලින් තමයි මේ දේවල් කරන්න පටන් ගත්තේ . නමකින් විතරක් වෙනස් වුණාට කොහොමත් අපි කරපු දේ කියලා තමයි මං හිතන්නේ. අපි කරපු දේට නැති නම් කර කර හිටිය දේට බටහිරින් ආපු නමක් ඈදුවා විතරයි කියලා මට හිතෙන්නේ.

මෙය සමහරු මෝස්තරයක් කරගෙන
 

සුනිල් සරත් පෙරේරා
සිංහල සාහිත්‍යය කෙරෙහි බටහිර චින්තනයේ අභාසය ලැබුණා. විචාරයන් අතර රොමෑන්ටික් වාදය, යථාර්ථවාදය, සංකල්ප රූපවාදය, පශ්චාත් නව්‍යතා වාදය සාහිත්‍ය කෙරෙහි ඍජුවම බලපෑවා. සමහර වෙලාවට බටහිර චින්තකයන්ගෙන් පැමිණි දේවල් අනුකාරකයන් ලෙස අපේ සාහිත්‍යයේ යොදාගත්තා. මෙහිදී ඇතැම් අය වල්මත් වුණා. පශ්චාත් නව්‍යතාවාදය සංකීර්ණයි. පුළුල් දාර්ශනික සංකථන මණ්ඩපවල සාකච්ඡාවට පවා මේවා බඳුන් වුණා.

පශ්චාත් නව්‍ය වාදය පිළිබඳ විවිධ ක්ෂේත්‍රයන්ගේ සංකථන ඇති වුණා. පසුගිය දශක කීපය තුළ ලොව පුරා මේ පශ්චාත් නව්‍යතා වාදය පැතිරී ගියා. බටහිර රටවලින් පැමිණි මේ සංකල්පය පෙරදිග ශාස්ත්‍රීය විවිරණයන් තුළ පවා දක්නට ලැබුණා. බොහෝදුරට පශ්චාත් නව්‍යතාවාදය අවිචාරවත් ලෙස අනුකරණය කරන්න පටන් ගත්තා. මේ ආකාරයට විචාරය කරන්න අමාරුයි. පශ්චාත්නව්‍ය වාදය කියලා අපේ රටේ ඇතැම් අය ක‍ළේ නම් දෙඩවිල්ලක් විතරයි. පශ්චාත් නව්‍යතාවාදයේ අංග ලක්ෂණ බොහෝමයක් අනුමත කරන්න බැහැ. එහෙත් ඇතැම් අංග ලක්ෂණ විචාරාත්මකව සලකා බැලුවොත්, සාහිත්‍ය කලාවට දාර්ශනිකව සමාජීයව බුද්ධියේ නිම් වළලු පුළුල් කරන්නක් වෙනවා. අද මෙය වචනයක් බවට පත් වෙලා තියෙනවා. අපේ ‍රටේ ඔහේ නන් දෙඩවිල්ලක් බවට පත්වෙලා.

පශ්චාත් නව්‍යතා වාදයේ අංග ලක්ෂණවලින් බොහෝ අංග ලක්ෂණ මම අනුමත කරන්නේ නැහැ. එහෙත් ඇතැම් අංග ලක්ෂණ විචාරාත්මකව සලකා බැලුවොත් සාහිත්‍ය කලාවට දර්ශනයට සමාජයට එක්තරා විදිහක ප්‍රබල බුද්ධි විවරණයක්. මේවා අධ්‍යයනය කිරීමෙන් බුද්ධිය පුළුල් කරගන්න හැකියාව ලැබෙනවා.

1950 දී තමයි ඇමෙරිකානු සාහිත්‍යකරුවෝ මෙය පරිහරණය කළේ. ඇමෙරිකානු ජාතික චාල්ස් ඔල්සන් ඇමෙරිකානු පද්‍ය සාහිත්‍යය විවරණය කිරීමේ දී ,පශ්චාත් නව්‍යවාදියෙක්. පශ්චාත් නව්‍යවාදී මිනිසා, වැනි යෙදුම් අඩංගු කර තිබුණා.

පශ්චාත් නව්‍යවාදයෙන් මතු වුණ කොටස් දෙකකි. මින් එකක් පශ්චාත් නව්‍යවාදයෙන් පිළිබිඹු කරන සමාජ පරිහානිය, අනිත් එක මානව චින්තනය විකාශනය හා වර්ධනය ලෙස දැක්විය හැකිය. 1970 ගණන් වල සමහර කරුණු ඥන ක්ෂේත්‍රය පුළුල් කරන්න හේතු වෙනවා. වර්ග සංකලනයක් ලෙස පශ්චාත් නව්‍යතාවාදය කලා මාධ්‍යයෙන් මතු වෙනවා. පශ්චාත් නව්‍යතාවාදයේ අනු ප්‍රභේදයන් තියෙනවා.හොලිවුඩ් සිනමාව ගතහොත්, මේ සංකල්පය විවිධ ප්‍රභේදයන් ගෙන් මතු වෙනවා. රහස් පරීක්ෂක කතා, සංගීතය ආදිය ලෙස හුවා දක්වන්න පුළුවන්.

පශ්චාත් නව්‍යවාදය අපේ රටේ සමහරු මෝස්තරයක් කරගෙන. මේ මඟින් තමන් ගේ රැඩිකල් බව ඔප නංවාගන්න නැතිනම් සංස්කෘතියක් බවට පත් කරගෙන.

මේ තත්ත්වය වැඩිකල් පවත්වා ගන්න බැහැ. මෙය මෝස්තරයක් නොකර පුළුල් අවබෝධයක් ලබාගන්න ක්‍රමවේදයක් බවට පත් කරගන්න හැකි වාතාවරණය අපිම සලසා ගතයුතුයි. එහෙත් මේ සංකල්පය නිසා අපේ රටේ සහිත්‍ය වල්මත් වෙලා. අපේ රටට උරුම වුණ සාහිත්‍ය කලා උරුමයන් තියෙනවා. ඒ මතයේ ඉඳගෙන උරුමය රැක ගැනීම අපේ යුතුකමක්. අපේ පරම්පරාව මේ දේවල් නිසා නොමඟ යවන්න බැහැ. කොළඹ යුගයේ කවියත් අපිට නැති වුණේ එහෙමයි. මේ නිසා අපේ සාහිත්‍ය උරුමය රැකගෙන පශ්චාත් නූතනවාදයෙන් දැනුම පුළුල් කරගැනීම යෝග්‍යයි. මෙය මෝස්තරයක් නොකරගත යුතුයි. මන්ද අපට උරුම වූ සාහිත්‍ය රැක ගැනීමට අවශ්‍ය බැවිනි.

පසුව වාදයක් වූ විචාර කලාවක්

මහාචාර්ය ෙඩස්මන්ඩ් මල්ලිකාරච්චි
ඕනෙනම් මේ ප්‍රශ්නයට මට ඔව් කියන්න පුළුවන්. එහෙම නැත්නම් නැහැ කියන්න පුළුවන්. හැබැයි මේ ප්‍රශ්නයට පිළිතුර නැහැ , හෝ ඔව් කියන එක පශ්චාත් නූතන වාදය පිළිබඳවත් ශ්‍රී ලාංකික දේශපාලනය පිළිබඳවත්, ගෝලීය දේශපාලනය පිළිබඳවත් නොදන්නාකම ප්‍රදර්ශනය කිරීමක්. ඇත්තටම මේක විග්‍රහ කළයුතු ප්‍රශ්නයක්. එනම් මෙම ප්‍රශ්නයට විග්‍රහයක් ඉල්ලනවා. මේ ප්‍රශ්නය තව ප්‍රශ්න ගණනාවක මුල. මම දකින ආකාරයට පසුව වාදයක් වූ විචාර කලාවක් පමණකි.

1 ගුරුත්වාකර්ෂණය සහ සාපේක්ෂතා වාදය වාදයක් වේ යන අර්ථයෙන් ගත් කල පශ්චාත් නූතන චින්තනය කෙසේ නම් වාදයක් වියහැකිද?

2 වාදයක් වුවහොත් එය ද මහා ආඛ්‍යානයක් වන නිසා (‍උදාහරණ ලෙස මාක්ස්වාදය සහ මනෝවිශ්ලේෂණ වාදය) පශ්චාත් නූතන චින්තන‍යේ ප්‍රධාන කුලුනක් කඩා නොවැටෙන්නේ ද?

3 පශ්චාත් නූතන චින්තන කලාව යනු ඇත්තටම කුමක්ද?

4 අනෙක් අතට සැබෑ පශ්චාත් නූතන චින්තනය යනු කුමක් ද?

5 මොකද්ද මේ සැබෑව කියන්නේ?

6 ඒ කියන්නේ බොරු පශ්චාත් නූතනවාදයක් තියන බව ද මේ කියන්නේ?

7 ඒ කියන්නේ බොරු පශ්චාත් නූතනවාදයෙන් සැබෑ පශ්චාත් නූතන වාදය හඳුනා ගැනීම පහසු ද? ශ්‍රී ලංකාවට පැමිණියේ මේ සැබෑ පශ්චාත් නූතන වාදය ද?

8 ශ්‍රී ලංකාවට ඇත්තටම පශ්චාත් නූතනවාදය පැමිණිය යුතුද?

9 පීඩිත පන්තිය කියන සමස්ත ලෝකයට වුවද, පශ්චාත් නූතනවාද චින්තනය එන්න ඕනෙද?

එය පැමිණිය යුත්තේ නැත. පැමිණියත් පැමිණිය යුත්තේ කොන්දේසි සහිතවය. එනම් පශ්චාත් නූතනවාදී චින්තනය තුළ ඇති ප්‍රගතිශීලී අදහස් පමණක් බද්ධ කර ගැනීමට පමණි.

පශ්චාත් නූතනවාදය පරස්පර විරෝධීන් ගේ ඉහළ ප්‍රාකාරයකි.

1 පරම සත්‍ය කියා යමක් නැහැ, නමුත් මේ කීම පරම සත්‍යයක් ලෙස ගත යුතුයැයි පශ්චාත් නූතනවාදීන් අප‍ට බල කරනවා.

2 පශ්චාත් නූතන වාදයට අනුව නූතන වාදයට වඩා පශ්චාත් නූතන වාදය සුපිරි නමුත් ඔවුන් අදහස් කළ සුපිරිභාවය ප්‍රතික්ෂේප කරනවා.

3 ඔවුන් මහා ආඛ්‍යානයට ප්‍රතික්ෂේප කරනවා නමුත් ඔවුන් ඔවුන්ගේ අදහස් චූල ආඛ්‍යාන ලෙස පිළිගැනීමට අකමැතියි.

4 ඔවුන්ගේ අධිකාරිය අපමත පටවන නමුත් වෙනත් අයගේ අධිකාරයට කර්තෘත්වය පිළිගැනීම පලක්වෙනවාද?

5 පශ්චාත් නූතන විචාර කලාව ආකර්ෂණීය බව සැබෑ නමුත් ඔවුන් සමාජය වෙනස් කිරීම සඳහා දේශපාලනික වැඩපිළිවෙළක් නැත.

1968 ප්‍රංශ පිබිදීම ඉදිරියේ දේශපාලනික වශයෙන් අසරණ වූ ප්‍රංශ බුද්ධිමතුන්ගේ අදෝනාවේ ශාස්ත්‍රීය ප්‍රකාශනය පශ්චාත් නූතනවාදයයි. එම නිසා ප්‍රංශ පිබිදීම්වලින් දේශපාලන ප්‍රයෝජනයක් නොගත් පශ්චාත් නූතනවාදීන් සහ ලෝක ආර්ථීක කඩා වැටීම ඉදිරියේ නිසි ප්‍රගතිශීලී දේශපාලනික ආර්ථික න්‍යායක් ඉදිරිපත් නොකළ සහ ප්‍රභූ බුද්ධීමතුන්ගේ සුරතල් මාතෘකාව වූ පශ්චාත් නූතන වාදය එහි සැබෑ රූපයෙන් හෝ ව්‍යාජ රූපයෙන් ලංකාවට පැමිණීම හෝ වෙනත් කිසිම රටකට නොයායුතු ද යන්න මගේ ආස්ථානයයි.