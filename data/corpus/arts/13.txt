දුර්භික්ෂයේ සොඳුරිය
 මක්සිම් ගෝර්කිගේ සුන්දර නතාෂා කෙටිකතාව ඇසුරෙනි.

දාහත් හැවිරිදි මම සරත් සමයේ වැසි සහිත හැන්දෑවක ධීවර තොටුපළක් වූ උස්තීනයට පැමිණියෙමි. වැස්සත් සීතලත් ඔරොත්තු නො දෙන තරම් විය. ගණැති හිම මංමාවත් වසා තිබුණි. යුද්ධය සහ දුර්භික්ෂය තොටුපළක් ඒ සමීපයේ පිහිටි කඩ මණ්ඩියත් පණ ඇති හැම දෙනාගෙන්ම හිස්කර තිබුණි. දෙදිනක් නිරාහාරව සිටි මට කෑමට මොනවා හෝ යමක් එහි කසළ ගොඩකින් හෝ හමුවිය හැකි යැයි මම සිතුවෙමි.

ආහාර අහේනියෙන් ගම්මානවලින් පන්නා දමනු ලැබු ජනතාව අතර මම පූර්ණ අනාථයකු වී සිටියෙමි. මගේ මවත් පියාත් මියගොස් සිටි අතර මගේ අනෙක් නෑදැයන් කොහේදැයි සොයන්නට මට අවකාශයක් නොවීය. මා හදාවඩා ගත් නපුරු සීයා කොහේ හෝ මියැදෙන්නට ඇත. මා සන්තකව තිබූ නොවැදගත් සියල්ල කල්තබා මා විකුණා දමා තිබූ හෙයින් අන්ත අසරණකම මම පූර්ණව විඳිමින් සිටියෙමි.

මේ වන විටත් වයසට ඔරොත්තු නොදෙන තරම් පොත් පත් කියවා තිබූ මම අනෙක් බොහෝ දෙනා කළා සේ දිවිනසා ගැනීමේ සිතිවිල්ලෙන් බැහැර වී සිටියෙමි. මිනිසා විසින් නිර්මාණය කරන ලද යුද්ධයත් දුර්භික්ෂයත් ඉක්මවා යහපත් සමාජයක් මම පැතුවෙමි. මේ සියල්ලේම කිසියම් පටලැවිල්ලක් තිබෙන්නට ඇත. සැඟවුණු එහෙත් ශක්තිමත් අරමුණක් මා තුළ විය.

හදිසියේම මා විස්මයට පත් කරවමින් කාන්තා ඇඳුමකින් යුතු කිසිවෙකු වසා දමා තිබූ ආපන ශාලාවක් ඉදිරිපස දිගැද්දී හිම අහුරු ඉවත් කරනවා මම දුටුවෙමි.

කාන්තා ඇඳුම් පොදිය පිටුපසින් ගිය මම කතා කළෙමි.

“මොනව ද හොයන්නෙ?”

තැතිගත් විශාල දෙනෙත් ඇති මගේම වයසින් යුතු යුවතියක් කෑ ගසමින් වාඩි වී මා දෙස බැලුවාය. සැබවින් ම ඇය සුන්දර ය. හැර නොගිය සොඳුරු රුවැති යෞවනය වසා වැසි දිය වැටුණි.

එහෙත් ඇගේ මුහුණේ නිල් පැහැති පැල්ලම් තුනක් විය. එයින් දෙකක් ඇගේ ඇස් යට තිබුණු අතර අනෙක තිබුණේ නළලේ ය. සර්වබලධාරී දෙවියන් වහන්සේ හැම දෙයක්ම පරිපූර්ණව නොදෙන බව මම දැන සිටියෙමි. එය සහජ හැකියාවක් ඇති චිත්‍ර ශිල්පියෙකු සුන්දර යුවතියක සිතුවම් කර ඒ රූපය මඳක් වෙනස් කළා වැනි ය එහෙත් ඇය පියකරුය.

“ඔහෙත් කෑම හොයාගෙන යනව ද?” ඇය ඇසුවාය.

“ඔව්. දවස් දෙකකින් කෑමක් නෑ.” කුසගින්න ඉහිලිය නොහැකි මම කීවෙමි.

“පේන්නැද්ද ඔක්කොම දුර්භික්ෂයෙන් හේදිල.”

“ඉතින් ඔය මොනව ද කරන්නෙ?”

“මේ කඩේ ළඟක් වෙනකං තිබුණ. මෙතැනින් පහළට තියෙන ලී තරප්පුව පාදා ගත්තොත් බිම්ගෙයි ගබඩා කාමරයට ගෙහුං මොනවහරි කන්න හොයාගන්න පුළුවං.”

ඔළුවේ බැඳ තිබූ කපු ලේන්සුව ගලවා ඇය එහි වැසි දිය මිරිකා යළි බැඳ ගත්තාය. ඇගේ දෙනෙත්වල තිබුණේ සැක කටයුතු බැල්මකි.

“උඹ හොරෙක් පාදඩයෙක් නෙවෙයි නේද?”

“දුර්භික්ෂයකදී ඕනෑම කෙනෙක් එක්කො හොරෙක් වෙනව. නැත්නම් පාදඩයෙක් වෙනව” මම කීවෙමි.

ඇය සිනාසුණාය. ඇය සිනාසෙන විට දෙකම්මුල් වළ ගැසේ.

අපි දෙදෙනාම පොළොව හාරන්නට වූයෙමු. කුසගින්න වෙනුවෙන් අප දෙදෙනා තුළම පොදු එකඟතාවයක් සාමූහික බවක් ඇති වී තිබුණි.

“මෙන්න පඩි පෙළ” ඇය කෑගෑවාය.

අපි දෙදෙනාම පඩි පෙළ දිගේ දුවගොස් බිම් ගෙයට රිංගා ගතිමු. වගුතුවක නැති පෙට්ටි මළු අතර යමක් සොයන ඇය යළිත් ප්‍රීතිමත් ලෙස කෑ ගෑවාය.

“මෙන්න පාන් ගෙඩියක්”

දින හත අටක් පරණ වී පුස් බැඳී තිබූ පාන් ගෙඩිය ඇය මට පිරිනැමුවාය. මම එයින් කැබෙල්ලක් කඩා හිම අහුරක් සමඟ උගුරෙන් පහළට තල්ලු කළෙමි.

වැසි දියත් හිම කැටිත් සමඟ අඳුර බිම්ගෙය තුළට ඇද වැටේ.

“අපි ගඟ ගාව ඔරුවක් යටට යමු.” මේ නගරය ඇයට ආගන්තුක නැත.

අඳුරත් සුළඟත් වැස්සත් වැඩිය. වැසි දියෙන් බේරීමට අපි දෙදෙනා ළංව වාඩි වී ඉතා ප්‍රණීත යැයි පිළිගත් පාන් බුදින්නට වූයෙමු.

“ඔයා කවුද?” සමීප හැඟීමෙන් මම ඇසුවෙමි.

“මම නතාෂා.”

“ඔයාට කවුරුහරි ගැහුව ද?” ඇගේ තඩිස්සි වූ මුහුණ මට දැකගත හැකිය.

මොහොතකට පසු ඇය කතා කළේ කෝපයෙන්ය.

“පිරිමි. මට උන් පෙන්නන්න බෑ. කාලකණ්ණි හැත්ත. ඇඹලයො වාගෙ ගෑනු ගාව වැටිල ඇති තරම් හප කරල ඉන් පස්සෙ සුද්දවන්තයො වාගෙ පැනල යනව.”

නතාෂා ජනගහනය අඩු එහා නගරයේ අභිසාරිකාවකි. අවුරුදු පහළොවේ සිට ඇයව සමාගමට බඳවාගත් මැඩම් සොල්දාදුවන්ටත් ගොරෝසු මිනිසුන්ටත් ඇයව විකුණා දැමීය. එයින් බොහෝ දෙනෙකු මැදි වයස ඉක්මවූවන් විය. ඇයට ලැබුණේ සොච්චම් මුදලකි.

කඩවසම් බක්කර තරුණයෙකු වූ පාෂා ඇයට හමුවන්නේ මේ අතරතුරේදීයි. එකෝඩියන් වාදනයේ හපනෙකු වූ ඔහු සුරා සොඩෙකි. හමු වූ ප්‍රථම දිනයේ දී මිනිත්තු පහක වාදනයක් ඉදිරිපත් කර ළයාන්විත ස්වරූපයෙන් කතා කර ඔහු ඇගේ ආදරවන්තයා විය. ආදරය පිරිනමා ඇගේ පහස නොමිලයේ ලබාගත් ඔහු අවසානයේදී ආදරයේ නාමයෙන් ඇගෙන් මුදල් ණයට ගෙන සුරා බොන්නටත් අනෙක් ගැහැනුන්ගේ පහස සොයා යන්නටත් විය. හිටි ගමන් ඔහු අතුරුදහන් විය.

අන්තිමේ දී නතාෂා තම පෙම්වතා සොයා ඔහුගේ ගමට ගියාය. ඔහු ඇය ඉදිරියේදීම වෙනත් ගැහැනියක සමඟ සිටි අතර ඇයට තුච්ඡ සහ නින්දිත ලෙස අපහාස කළේය. එයින් නොනැවතී ඇය සන්තක සියල්ල පැහැරගෙන ඇඳුම් ඉරා දමා ඇයව පලවා හැරියේ ය.

“පිරිමි නීචයි කිව්වෙ මං ඒකයි. අතේ සතයක්වත් නැතිව ඉරිච්ච ඇඳුම් ඇඳගෙන මං ඔහේ ඉබාගාතෙ ඇවිදගෙන ආවා. දැන් කොහොම ද මං මැඩම් ගාවට යන්නෙ?”

නතාෂාගේ වතේ ඇත්තේ විඩාපත් කාංසියකි. පැහැබර යෞවනයේ දී ඇය ජීවිතයේ අතරමංව ඇත. ගැඹුරින් සිතිය යුතු මේ හැම දෙයක්ම බොළඳ ලෙස මගේ සිතට ඇතුළු වී මගේ දෙනෙතින් කඳුළු ගලා ගියේය.

“මෙන්න බොලේ වැඩක්. ඉතින් උඹ අඬනව.” නාතාෂා මගේ අතින් අල්වා ගත්තාය. ඇය කලබල වූවාය.

“හත් දෙයියනේ උඹ ඉන්නෙ හීතලෙන්. හෙට උදේ වෙනකොට උඹ මැරේවි ඒ පාර මට කොල්ලෙක්ගෙ පණ කෙන්ද ආරක්ෂා කරන්නත් වෙලා.”

මොහොතක් ඔරු කඳ දෙස බලා ඇය එය සොලවා බැලීය.

“මං කියන්න වැඩක්. මේ ඔරු කඳ යට ඒතරම් තෙමිල නෑ. උඹ උඩබැලි අතට නිදාගනිං.”

මම උඩබැලි අතට නිදා ගත්තෙමි. නතාෂා මගේ සිරුර මත මුනින් තලා වූවාය.

“දැන් හරි මාව බදාගනිං ඒ උණුසුම හොඳටම ඇති උඹට පුළුවන්නං අපි වැහෙන්න ඔරුව පෙරළපං.”

මම මගේ ජීවිතය ගැන අලුතින් සිතන්නට වූයෙමි. මවුපියන් නැතිව දරුණු සීයා ළග හැදී වැඩුණු මගේ දෛවය මෙතෙක් මට සලකා තිබුණේ නීච ලෙසය. දැන් මා මිය යා නොදී මට උණුසුම ලබා දෙන්නේ මෙලෝ වගතුවකට නැති අබිසරු යුවතියකි. එහෙත් එහි තිබූ දයාර්ද්‍ර බව කියා නිමකළ නොහැකිය.

“මාව ඉඹපං ඇති තරම්. හීතල අමතක කරල ජීවත්වෙන්න අවශ්‍ය ශක්තිය ලබා ගනිං.”

නතාෂා එළිවෙන තෙක් මට බොහෝ කතා කියා දුන්නාය. දවස් දෙකක් කුස ගින්නේ සිටි මට පුස් බැඳුණු පාන් කෑල්ලකින් ජීවිතය රැක ගන්නා අයුරු ඇය වටහා දුන්නාය.

අරුණෝදයේම අප වෙන්වීම මැනවයි නතාෂා කීවේ මට තවත් බොහෝ දුරක් යා යුතු හෙයිනි.

දීප්තිමත් අහසක් හා මනා හිරු එළියක් සහිත උදෑසන මට නතාෂා වඩාත් සුන්දරව හැඟුණි. වෙහෙසින් යුතු මගේ දෑසේ ඇය තිගැස්සෙනසුලු හැඟීමක් වී දැයි මම නොදනිමි. එහෙත් ඇගේ හඬ ස්ථිර විය.

“ඉතින් කොල්ලො මං උඹෙන් වෙන් වෙනව. ඉබාගාතෙ ගියත් මට වගේ නෙවි උඹට අරමුණක් තියෙනව. උඹට එතැනට යන්න පුළුවං.”

නතාෂා මගෙන් වෙන්වී ගියේ පසුපස යළි නොබලාය. යුතුකමක් ඉටුකළ ඇයට පෙරදා රාත්‍රිය බාගදා තවත් එක් රාත්‍රියක් වූවා විය හැකිය.

අවුරුදු හත අටකින් හැම දෙයක්ම වෙනස් විය. දුර්භික්ෂයත් යුද්ධයත් අවසන් වී සෝවියට් දේශය වඩාත් යහපත් විය. මගේ ජීවිතයත් සම්මානිත විය.

ඉන්පසු මම මොස්කව් නගරයේ සිට මෝටර් රියකින් උස්තීනයටත් යාබද නගරවලටත් පැමිණ හැම වෛශ්‍යා නිවාසයක් ගානේ නතාෂා සොයමින් ගියෙමි. බාගදා ඇය දුර්භික්ෂයෙන් මිය ගියා වත් ද? නැත්නම් ඇගේ සුරා සොඬ සල්ලාල පෙම්වතා ඇයව මරා දැමුවේ ද? එසේත් නැත්නම් කිසිවෙකු ඇය දුර බැහැර ගමකට කැටුව ගියේ ද?

දුර්භික්ෂයේ දී මා ජීවත් කරවූ මගේ සුන්දර නතාෂා යළි කිසි දිනෙක මට හමු නොවීය.