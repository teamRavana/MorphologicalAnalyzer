කෘතියට සාධාරණය ඉටුවන සාහිත්‍ය විචාරයක් අද ති‍බේද?
කෘතියකට සාධාරණත්වයක් ඉටුවෙන පරිදි සාහිත්‍ය විචාරය සිදුවේද? විචාරය පොතක් තෝරා ගැනීමට මඟ පෙන්වන්නේ ද? ලේඛකයා සහ පාඨකයා අතර බැඳීමක් ඇති කිරීමට විචාරය සමත් වේද ? විචාරකයා මධ්‍යස්ථ මතධාරියෙක් වේ නම් සාහිත්‍යයේ ප්‍රගමනය කෙබඳු වේ ද යන්න පිළිබඳව තත්කාලීන සමාජ පසුබිමේ සාහිත්‍ය ක්ෂේත්‍රයේ නියුක්ත වූවන් සමඟ කළ කතිකාවයි මේ.

 බටහිර විචාර න්‍යායන් අපට ගැළපෙන්නේ නැහැ
 

අනුල ද සිල්වා
අපේරටේවිශ්වවිද්‍යාලවල විචාර කලාව උගන්නනවා. ඒ න්‍යාත්මක අවබෝධය මත විචාර කලාව සිදුවෙනවා නම් හොඳයි. ඒත් එහෙම සිද්ධ වෙන්නේ නැති එක තමයි ප්‍රශ්නය. අද බටහිර රටවල්වල ඇති විචාර මේ රටට යොදා ගන්නවා. ඒක සාර්ථක නැහැ. අපේ රටේ නියමිත රීතීන් අනුව විචාර කලාවක් සිදුවෙන්නේ නැහැ. විචාරය කියලා සිදුවෙන්නේ පොතක හොඳ නරක ලියන එක විතරයි. විචාරයක් කළත් කරන්නේ ආර්ථික වාසියක් අරභයා පමණයි.

ලංකාවේ සාහිත්‍යයට නොගැළපෙන පශ්චාත් නූතන වාදයක් ඈදාගෙන. ඒක බටහිර රටවල්වලට හොඳයි. ඒත් අපේ රටට ගැළපෙන්නේ නැහැ. ඒ වගේ ම පුද්ගලවාදී වාසියක් අත්කරගැනීමට තමයි බොහෝදෙනා විචාරය කරන්නේ.මං කියන්නේ නැහැ හොඳ විචාරකයෝ නැහැ කියලා. ඇත්තම කියනවා නම් සාහිත්‍ය විචාරය කියලා කියන්නේ පිට කසාගැනීමක් විතරයි. ඒ හැරුණහම සාහිත්‍යයේ ප්‍රගතිය වෙනුවෙන් විචාරය කරන අය අඩුයි.

රුසියාව, ප්‍රංශය වැනි රටවල තිබුණ සාහිත්‍ය නිසා ඒ රට වල විප්ලවයන් ඇති වුණා. ඒ රටටවල සාහිත්‍ය රටේ වෙනස්වීම්වලට ප්‍රබල බලපෑමක් ඇති කළා. ඒ වගේම විචාරය මඟිනුත් ඊට මනා සාධාරණත්වයක් ඉටු කළා. ඒත් අපේ රටේ එවැන්නක් සිදුවෙනව ද කියන එක ප්‍රශ්නයක්. රුසියාවේ සාහිත්‍ය ඒ රටේ මිනිසුන් නැගිට්ටෙව්වා. ඒත් අද අපේ රටේ එවැන්නක් සිදුවෙන්නේ නැහැ. විචාරය කිරීමක් තියා අපේ රටේ පොත් මඟින් පණිවිඩයක් දෙනව ද කියන එකත් ගැටලුවක්.

සාහිත්‍යයෙන් කියවෙන චරිතයක ආත්මවිශ්වාසය, ශක්තිය තිබෙන්න අවශ්‍යයි. අද අපේ සාහිත්‍යයේ එවැන්නක් නැහැ. විචාරකයෝ කියලා කියන විද්වත් පිරිස කරන්නේ කාමය රස විඳීමයි. කාමාතුරයෙක් රස විඳින්නේ කාමය පමණයි. එයින් සාහිත්‍යයක් පිළිබඳ උද්දීපනයක් වෙන්නේ නැහැ. විචාරය කියලා ඔවුන් කරන රමණය පිළිබඳ සිතුවිලිවලින් පාඨකයා තුළ සාහිත්‍ය පෝෂණයක් ඇතිවෙන්නේ නැහැ.

 අද තියෙන්නේ කල්ලිවාදයක්

කැත්ලින් ජයවර්ධන‍
විචාරය කියන්නේ ලේඛකයාට අත්‍යවශ්‍ය දෙයක්. විචාරයක් නැතුව ලේඛකයාට නිවැරැදි අවබෝධයක් ලැබෙන්නේ නැහැ. අද මේ විචාර කරන්නේ කොහොමද කියන එක තමයි ප්‍රශ්නයක් වෙන්නේ. අද තියෙන්නේ කල්ලිවාදයක්. එහෙම නැතුව මධ්‍යස්ථ මතයක සිට විචාර කරනවා නම් තමයි ඒක යහපත්වෙන්නේ. විචාරයක් කියන්නේ කපලා කොටලා කරන මෙහෙයුමක් නෙවෙයි. විචාරයක් කිරීමට නම් ලංකාවේ තියෙන විචාර පිළිබඳ දැනුමක් අවබෝධයක් ලබාගෙන තිබිය යුතුයි.

සියලු දැනුම අවබෝධය මත සුදුසු දෙය පරිහරණය කිරීමට අවස්ථාව සලසා ගතයුතුයි. ලේඛකයාගේ පෞද්ගලිකත්වයට එබී නොබලා විචාර කළහොත් තමයි ඒක ඉතාමත් සාධාරණ වෙන්නේ.

අද තියෙන්නේ ප්‍රචාර

මහාචාර්ය ජේ.බී. දිසානායක
 සාහිත්‍ය නිර්මාණයක මාන තුනක් තියෙනවා. නිර්මාණය ආස්වාදය, විචාරය. මේ ත්‍රිත්වයේ අපූර්වත්වයක් තියෙනවා. අපූර්ත්වය යනු පූර්වයේ නොතිබුණ යන්නයි. පූර්වයේ නොතිබුණ දෙයක් සාහිත්‍ය නිර්මාණයකින් බිහිවී අපූර්වත්වය ලෙස දැකිය හැකිය. සාහිත්‍ය නිර්මාණයක් හැමවිටම පෙර නොතිබුණු දෙයක් නිර්මාණය කිරීමට සමත් වියයුතුය. ඒ වගේම ඒ කාර්යය කිරීමෙන් පාඨකයාට ආස්වාදයක් ලැබිය යුතුය.

මේ ආස්වාදයෙන් පාඨකයා රසවින්දකයකු බවට පත්වෙනවා. රසිකයා හෙවත් පාඪකයා නොයෙක් පොතපත ඇසුරු කළ පුද්ගල‍යකු වියයුතුය. නැත්නම් ඔහුට හෝ ඇයට නිර්මාණය තක්සේරු කරන්න බැහැ. විචාරකයාගේ මානය යනු පොතපත වඩාත් ඇසුරුකිරීමයි. පොතපත කියවීමෙන් ලැබූ දියුණු පරිචයක් විචාරකයාට තිබියයුතුය. පොත්පත් කියවීමෙන් ලැබූ අවබෝධයෙන් පුළුල් දැනුම් කෝෂයක් ඔහු තුළ තිබියයුතුය. මේ දැනුම් කෝෂය උපකාර කරගෙන විචාරය කළයුතුය.

''ඔහු මා දන්නා කෙනෙක් ඒ ගැන වැරැදි කියන එක ඒ තරම් සුදුසු නැහැ." එවැනි මතවල සිට විචාරය කරන්නබැහැ. නිගමනය, විනිශ්චය මධ්‍යස්ථ වියයුතුය. පෞද්ගලික ප්‍රශ්න ආරවුල් මත විචාරවලට එළඹෙන්නත් බැහැ. අගතිගාමී විචාරකයින්ගෙන් පාඨක සමාජය දැනුවත් කරන්න බැහැ. විචාරයකට එළඹීමේදී බහුශ්‍රැත බවක් නැතිනම් ඒ විචාරය සාර්ථක වෙන්නේ නැහැ.

අද කියන්න තරම් විචාර කලාවක් නැහැ. සාමාන්‍යයෙන් පොතේ කවරයේ පිංතූරය සමඟ විස්තර කිරීමක් විතරයි තියෙන්නේ. මේකට කියන්නේ විචාරය කියලා නෙවෙයි. පොත හඳුන්වා දීම කියලායි. කෙටියෙන්ම කියනවා නම් අද තියෙන්නේ විචාරයක් නෙවෙයි. ප්‍රචාරයක්.

 මේ රටේ සාහිත්‍යයත් විචාරයත් දෙකම නැහැ

දයාවංශ ජයකොඩි
සාහිත්‍ය විචාරය මං නම් පිළිගන්නේ නැහැ. අද සාහිත්‍ය සඳහා දෙන සම්මාන පිළිගන්නෙත් නෑ.හැත්තෑවේ දශකයේ දී නම්, මිනිස්සු සාහිත්‍ය විචාර කියවලා අපේ පොත් සාප්පුවට ඇවිල්ලා පොත් ඉල්ලනවා. හැබැයි දැන් නම් එහෙම ඉල්ලන්නේ නැහැ. අද පාඨකයන් බුද්ධිමත්. මේ නිසා ඒ අයට පුළුවන් හොඳ පොත් තෝරා ගන්න. අද විචාරකයෝ කියලා කියන්නේ දැන හැඳුනම්කම් මත විචාරය කර ගන්න අය. ඒ නිසා අද මේ රටේ විචාර පිළිගන්නෙත් නැහැ. සාහිත්‍ය සම්මාන පිළිගන්නෙත් නැහැ. උදාහරණයක් විදිහට ගත්තොත් මං පොතක් ලිව්වහම , ඒ ගැන ගොඩගේ මහත්තයා හොඳ කියනවා. ඒ මහත්තයා ලිව්වහම මං හොඳ කියනවා. අන්න ඒ වගේ තමයි අද විචාර කලාවත්, හිතවත්කම් මත සිදුවෙන දෙයක්.

මං පිළිගන්න ආකාරයට ආරිය රාජකරුණා මහත්තයාත්, සමන් වික්‍රමාරච්චි මහත්තයත් හොඳ විචාරකයෝ. ඒ අය ගේ විචාරවලින් මිනිස්සුන්ට රිදෙනවා. පහර දෙන ආකාරයටවත්, උදම් අනන අකාරයටවත් අද විචාර කරන්න බැහැ. ඒ වගේම මං දකින දෙයක් තමයි. විචාරයක් කරන්න නම් හොද සාහිත්‍යයක් තියෙන්න ඕනේ. අද අපේ ලංකාවේ හොඳ සාහිත්‍යයක් තියෙනවා ද කියන එකත් ප්‍රශ්නයක්. ඒ වගේම සාහිත්‍ය දියුණු කරන විචාරයක් තියෙන්නව ද කියන එකත් ප්‍රශ්නයක්. අද අපේ රටේ දියුණු සාහිත්‍යයක් නැහැ. හොඳ විචාරයක් බිහිවෙන්න නම් දියුණු සාහිත්‍යයක් අවශ්‍යයයි.

සාහිත්‍යයටත් ලේඛකයාටත් යහපතක් නැහැ

කීර්ති වැලිසරගේ
පවතින විචාර පිළිබඳ සෑහීමකට පත්වෙන්න බැහැ. පොදුවේ නවකතාකරුවන් මෙන්ම සාහිත්‍යකරුවන් සෑහීමකට පත්වෙනවා කියලා හිතන්නත් බැහැ.විචාර බොහෝ වෙලාවට පදනම් විරහිතව කරන්නක්.සමහර කෘති අනවශ්‍ය පරිදි හුවා දක්වනවා. සමහර කෘතිවලට නිර්දය ලෙස පහර එල්ල කරනවා. මේ දෙකෙන්ම පාඨකයාට සහනයක් නෑ. ඒවගේම ලේඛකයාට සිදුවෙන යහපතකුත් නෑ. පොදුවේ සාහිත්‍ය ක්ෂේත්‍රයට ඇතිවෙන ප්‍රගමනයකුත් නැහැ.

ඇත්තෙන්ම විචාරකයා පාඨකයා හා ලේඛකයා අතර මැදිහත්කාරයෙක්, මේ නිසා පාඨකයාටත් ලේඛකයාටත් ,කෘතියටත් ධනාත්මක සංවර්ධනාත්මක විචාරයක් කිරීම තමයි ප්‍රයෝජනවත්. එබඳු විචාරයකින් කෘතියක දුර්බෝධ බව මනාව ග්‍රහණය කරගන්නට පාඨකයාට හැකියාව ලැබෙනවා. වැසුණු තැන් තිබේ නම් මතු කරගන්න ආධාරකයක් සැපයෙනවා. ඒ වගේම ලේඛකයාටත් තම නිර්මාණ කාර්යය පවාත් ඵලදායකව කරගෙන යන්න අවස්ථාව ලැබෙනවා. නමුත් වර්තමානයේ බහුතරයක් විචාරකයන් යැයි කියාගන්නා පිරිස ඉදිරිපත් කරන විචාර හමුවේ පාඨකයා වික්ෂිප්තව ලේඛකයා මන්දෝත්සාහී කිරීමටත් බලපානවා. මේ තත්ත්වය දීර්ඝකාලීනව අහිතකර ප්‍රතිඵල අත්කර දෙනවා.

එසේ නම් වියයුත්තේ අගතිගාමී නොවන ආන්තික විචාරයෙන් මිදී විචාරකයා පදනමක් සකස් කරගනිමින් තමන් ගේ ප්‍රකාශ අර්ථ පූර්ණ එකක් නැතිනම් වින්දන ක්ෂේත්‍ර කරගත්තක්වීම අවශ්‍ය වෙනවා. පසුගිය කාලය තුළ පුවත්පත් විචාර ලියන බොහෝ දෙනෙක් ගෙන් අප ඵලදායී විචාරයක් කිරීමක් දුටුවේ නැහැ. ඵලදායී යමක් කළ හැකි පිරිසක් පවා මේ කටයුත්තෙන් බැහැරවී හෝ නැතහොත් මඟ හැරෙන බවයි පෙනෙන්නේ.

හිතවතුන්ට සැලකීම හා අහිතවතුන්ට ගැරහීම

ගාමිණි වියන්ගොඩ
ලංකාවේ විචාර කලාවේ නෙවෙයි ප්‍රශ්නය තියෙන්නේ. විචාරකයන්ගේ. විචාර කලාවේ දී විචාරකයන්ට ජාත්‍යන්තර දැනුම යොදාගන්න පුළුවන්. ලංකාවේ විචාර කලාව සම්බන්ධව ඇත්තේ පුද්ගල බද්ධ විචාර කිරීමක්. තමන් හිතවත් අයගේ කෘති හොඳින් කියවා විචාරය කිරීමත්, අනිත් අයගේ පොත් පහර ගැසීමකින් යුක්තව විචාරය කරනවා. මෙහිදී කෘතියට සිදුවෙන්නේ අවාසියක්.

පොදු සංස්කෘතියේදීත් තමන් දන්නා හඳුනන අය සඳහා වැඩි හිතවත්කමකුත්, අහිතවත් අය සඳහා තවත් ක්‍රමවේදයකුත් භාවිතා වෙනවා. මේ දෙයම තමයි සාහිත්‍ය විචාරයෙදී සිදුවෙන්නේ. ලේඛකයොත් කැමැතියි තමන්ගේ කෘතිය කියවා විචාරය කිරීම හොඳ මට්ටමකින් සිදුවෙනවා නම්. ලේඛකයා තෘප්තිමත් කරන ආකාරයට විචාර කරන අයත් ඉන්නවා. මං මේ කියන්නේ හැම විචාරකයෙක් සම්බන්ධයෙන්ම නෙවෙයි. සමාජ සංස්කෘතියේ තිබෙන පොදු ප්‍රශ්නයකට විචාර කලාව සම්බන්ධ කරගැනීමක් තමයි මෙහිදී සිදුවෙන්නේ.

අනෙක් වැදගත්ම දෙය තමයි අපේ රට පුංචි රටක් වීම. අපේ රටේ ඉන්නේ ලේඛකයෝ සීමිත පිරිසක් පමණයි. ඒ වගේම විචාරකයොත් සිටින්නේ සීමිත පිරිසක්. මේ පිරිස් එකිනෙකාව අනෝන්‍ය වශයෙන් හඳුනනවා. මේ නිසා කිසිදු කෙනෙකුගෙන් ප්‍රබල විචාරයක් එළිදකින්නේ නැහැ. නමුත් යුරෝපීය රටවල නම් ලේඛකයා , විචාරකයා හඳුනන්නෙත් නෑ. විචාරකයා ලේඛකයා හඳුනන්නෙත් නෑ. මේ නිසා ‍කෘතිය කේන්ද්‍ර කරගනිමින් තමයි විචාරය කරන්න සිදුවෙන්නේ. මේ නිසා හිතවත්කම් නෑ. සතුරුකම් නෑ. කෘතිය පමණක් විචාරයට බඳුන් වෙනවා. අපේ රටේ පවතින සංස්කෘතියත්, රට ප්‍රමාණයෙන් කුඩාවීමත්, මත විචාරය සුදුසු පරිදි සිදුවෙන්නේ නැහැ. සිටින විචාරකයන් පවා පොත කියවලා කතාන්දරය කියවලා චරිත අතර තිබෙන සුසංයෝගය කියනවා මිස සාහිත්‍යයේ ප්‍රගමනයට හේතු වන විචාර කලාවක නිරත වෙන්නේ නැහැ. මේ නිසා විචාරයෙන් සාහිත්‍යයට ප්‍රශස්ත මට්ටමේ දායකත්වයක් සිදුවන්නේ නැහැ.

විචාරය සාපේක්ෂයි

මහින්ද ප්‍රසාද් මස්ඉඹුල
පොතක් විචාරයට ලක්වීම සතුටට කාරණයක්. විචාරය විචාරකයාගෙන් විචාරකයාට සාපේක්ෂයි. විචාර සිද්ධාන්ත කෘතියෙන් මතු කරගත හැකි නම් එය වඩාත් යහපත්. සාමාන්‍ය පාඨකයා අතරින් මතු වෙන විචාරය වඩාත් වැදගත්. ඒනිසා සමස්ත වශයෙන් කෘතිය පිළිබඳ කුමන ආකාරයකින් සාකච්ඡා කළත් මං එය අගේ කරනවා. කෘතියක යථාර්ථය හෙළිපෙළි කරන විචාරයක් බොහෝදුරට අවශ්‍යයයි.‍

නව යටත් විජිතවාදයට ආවඩන විචාර

සේන තෝරදෙණිය
සාහිත්‍ය නිර්මිතව පවතින්නේ නිර්මාණකරුවා හා කෘතිය, පාඨකයා හා කියවීම විචාරකයා හා විචාරය යන ත්‍රයිපාර්ශවීය එකතුවේ අනෝන්‍ය සබඳතාව අනෝන්‍ය බලපෑම සහ අනෝන්‍ය ක්‍රියාවලිය මතය. නිර්මාණකරුවා පාඨකයා පමණක් සිටිය හොත් මේ ‍අනෝන්‍ය ක්‍රියාවලිය බිඳ වැටෙනවා. එහෙයින් අපට විචාරකයන් නැතුවාට පාඨකයන් ඉන්නවා. පාඨකයන් විචාරකයාට වඩා ඉදිරියෙන් ඉන්නවා. විචාරය හා විචාරකයා ගේ භූමිකාව හෙළා දැකීමේ අනෝන්‍ය ක්‍රියාවලිය හඳුනාග‍තහොත් අතිශය සරලයි.

එහෙත් අද පුවත්පත් මඟින් ඉස්මතු කොට ඇත්තේ අධිකාරවාදී අධිපතිවාදී විචාරයක්. සමහර විචාර මඟින් කෙරෙන්නේ යුරෝපය කේන්ද්‍රීයව අදහාගත් මතවාද වැපිරීමක්. එය අවිචාර ලෙස විචාර න්‍යාය‍ ගෙනයෑමක්. එය එක් අතකින් බටහිර යටත්විජිත ස්වාමීත්වය හා සංස්කෘතියක යටත්විජිතවල වෙසෙන සංස්කෘතික ඒජන්තවරුන් අතර ඇති වෙන පහත හෙළන ලද අනුකාරක සම්බන්ධතාවයන්. මෙහි තිබෙන්නේ යටත්විජිත හීනමානයයි. යළි යටත් විජිත කරණයක්. සංස්කෘතික යටත්විජිත වාදයක්. ඒ ඒජන්තවරු ඉංගිරීසි භාෂාවෙන් හෝ ප්‍රංශ භාෂාවෙන් ලියමින් ජාත්‍යන්තර සංවාදයකට එළඹි බවක් නම් අප‍ මෙතෙක් නම් අසා නැත. එහෙයින් මොවුන්ගේ කාර්ය ජාත්‍යන්තරය සමඟ ගනුදෙනු කිරීමක් නොව ඔවුන් අගයන ෆුකෝ, ලැකාන්, කුන්දේරා ආදීන්ගේ විචාර න්‍යාය ප්‍රශ්න කිරීම හෝ වඩා පෝෂණය කිරීම හෝ නොව මෙරට සංස්කෘතික වහලුන් පිරිසක්, බිහිකිරීමයි. මේ සමහරු ඇමෙරිකාවෙන් පලවා හරින ලද මෙරට රෙජීමය වෙනස් කිරීමට තතනන සංස්කෘතික සරණාගතයෝ. ඒ වගේම ඩොලර් ගරන එන්.ජී.ඕ කාරයෝ.

අද දෙමළ බෙදුම්වාදී යුද්ධය යළි අවසන්වීමෙන් පසුව සහිත්‍ය සම්මාන සමීක්ෂණවලට එකතුවෙමින් යළිත් හිස ඔසවන බවක් පෙනෙනවා. ගිය වසරේ ස්වර්ණ පුස්තක සමීක්ෂණය කිරීම හොඳම උදාහරණයයි. සාම වෙළෙදාමෙන් ඉටු කරගත නොහැකි වූ දේ ඉටු කර ගැනීමට ඔවුන්ට දැන් මංපෑදී තිබෙනවා. කිසිවෙකුට සාහිත්‍ය නිර්මාණ සඳහා අච්චු සැපයීමක් කරන්න බැහැ. නිර්මාණ වල අනුපිටපත් තැනීමක් සාහිත්‍යයේ ක්ලෝනීකරණයක් තිබෙන්න බැහැ. අද ඇත්තේ කෘතිය විශ්ලේෂණයට වඩා තමන්ගේ චින්තනය දිගහැරීමේ කොක්කණය. ව්‍යාජ න්‍යයෙන් පොත දවටා පාඨකයාගෙන් ඈත් කිරීමයි.

අප කළයුත්තේ න්‍යාය අච්චුවට නිර්මාණ සෙවීම නොව නිර්මාණ මඟින් පිළිබිඹු කරන න්‍යාය සෙවීමයි. නිර්මාණකරුවාගේ නිර්මාණ හා භාවිතය මඟින් න්‍යාය තවත් පෝෂණය වන බව පෙන්වීමයි. අලුත් න්‍යාය හා මතවාද මතු වෙන්නේ දැයි සෙවීමයි. නව අඛ්‍යාන රටාව මතුකොට දැක්වීමයි. මෙය සමහර අන්තර්ජාල විචාරකයන් සිංහලයෙන් ලියන දේ ඔවුන්ට තේරෙන්නේදැයි සැකසහිතයි. විචාරකයින් න්‍යාය ජාත්‍යන්තර පාඨකයන් අතරට ගෙනයාමක් සිදුනොකරයි. බටහිර න්‍යාය කියවීමයක් පෙන්විමක් නොවේ. ලේඛකයාට හරිමඟ කීමක්. සාහිත්‍ය කෘතියක් සුවඳ මලක් ද විෂ වල් පැළෑටියන් ද ද යන්න නිශ්චය කිරීම පැහැදිලිව හඳුනාගැනීමට විචාරකයාට දේශපාලන මිනුම් දඞු හා කලාත්මක මිනුම් දඬු තිබියයුතුය.

විචාර ගැන හොඳ කතිකාවක් ඕනෑ
 

ජනක ඉනිමංකඩ
කෘතිය හා පාඨකයාගේ දුරස්ථ බව සංසිඳවීමට කෘතිය වටහා ගැනීමට සහයවීමට, කෘතිය න්‍යායිකව විද්‍යාත්මකව විග්‍රහ කිරීමට සාහිත්‍ය විචාරයක් අවශ්‍යයි. විචාරය කිරීමට සාහිත්‍ය විෂය පිළිබඳ විෂයාන්තර දැනුමක් තිබිය යුතුය. සාහිත්‍ය කෘතිය තුළින් සාකච්ඡා කරන සංස්කෘතික පසුබිම පිළිබඳ වැටහීම සන්සන්දනාත්මකව බලා සාහිත්‍ය කෘතිය පාඨකයාට සමීප කිරීම තමයි විචාරයෙන් වියයුත්තේ.

එහෙත් ලංකාවේ විචාර සංස්කෘතියේ විචාර කිරීමට එතරම් පහසුකම් නැහැ. ලංකාවේ සාහිත්‍ය විෂයේ විචාරයේ සාකච්ඡා කරන්නේ රසවින්දනය පමණයි. රසවින්දනයට වඩාත් ගැඹුරු ස්ථානයකට සාහිත්‍ය විචාරය ගෙනයාමට අවශ්‍යයි. මේ සඳහා සාහිත්‍ය හැදෑරීම්වල ගැඹුරු කියවීම්වලට යාහැකි මෙවලම් තිබිය යුතුය. විශ්වවිද්‍යාලයේදී විචාර කලාව පිළිබඳ න්‍යායාත්මක දැනුම හදාරනවා. එයින් පෝෂණය වුණු විචාරකයන් අපේ රටේ සිටිනවා. ඒ වගේම ස්වෝත්සාහයෙන් විෂයගත දැනුම පිළිබඳ හදාරා විචාර කලාවට සේවයක් කරන විචාරකයොත් ඉන්නවා. සමන් වික්‍රමාරචිචි , කේ.කේ. සමන් කුමාර, දීප්ති කුමාර ගුණරත්න වගේ විචාරකයන්ගෙන් අපේ විචාර කලාවට සේවයක් වෙලා තියෙනවා. ඒ අය සාහිත්‍ය ප්‍රගමනය උදෙසා තම උත්සහය කැප කළ අය. නමුත් විනයගත දැනුමක් ඒ අයගෙන් බලාපොරොත්තු වෙන්න බැහැ. අපේ ‍රටේ විචාර කලාව හැදෑරීමේ ප්‍රමාණාත්මක මෙවලම් නොමැති නිසා ඒ අය ස්වෝත්සාහයෙන් ප්‍රගුණ කළ විචාර කලාව දරාගන්න හැකියාවක් තිබිය යුතුය.

ආචාර්ය ලියනගේ අමරකීර්ති, සුනිල් විජේසිරිවර්ධන , මහාචාර්ය ඩෙස්මන් මල්ලිකාරච්චිත් න්‍යායාත්මක සිද්ධාන්තවලට අනුව විශ්වවිද්‍යාල පද්ධතියෙන් සාහිත්‍ය කලාව හැදෑරූ අය. මේ අයගෙන් බලාපොරොත්තු වෙන සාහිත්‍ය විචාර මං ඉහත කී අයගෙන් බලාපොරොත්තු වෙන්න බැහැ. හැබැයි ඒ අය ඉවත් කරන්නත් බැහැ. මේ දෙපාර්ශවය ඒකරාශී කරගෙන හොඳ කතිකාවතක් ගොඩනගන්න අප උත්සහ කළයුතුයි. එයින් අපේ විචාර කලාවට පැවැත්මක් තිබෙනවා.

 මං පොත් ලියන්නේ විචාරකයන්ට නොවේ

ප්‍රදීපා ‍සේරසිංහ
සාහිත්‍ය විචාරකයන්ගෙන් ග්‍රන්ථයකට සාධාරණත්වයක් ඉටුවෙන්නේ නැහැ. ඒ වගේම සාහිත්‍යයට වටිනාකමක් දෙන්නෙත් නැහැ. සාහිත්‍ය විචාර පිළිබඳව විශ්වවිද්‍යාල පද්ධතියෙන් ඉගැන්වීමක් කරනවා. මහාචාර්ය ඒ. වී සුරවීර, මහාචාර්ය විමල් ජී. බලගල්ල යන අයගෙන් මධ්‍යස්ථ විචාර බිහිවෙලා තියෙනවා. මධ්‍යස්ථ විචාර සාහිත්‍ය කෘතියට වගේම කර්තෘටත් සාධාරණයක් ගෙන දීමත්. විචාරයකින් කළයුත්තේ නිවැරැදි සිද්ධාන්ත මත විචාරය කිරීමක්. නමුත් පෞද්ගලික දැන හැඳුනුම්කම් මත හෝ ද්වේෂ සහගත පහරදීම් මත විචාර කිරීමෙන් විචාර කලාවටවත් සාහිත්‍ය කලාවටවත් ප්‍රගතියක් සිදුවෙන්නේ නැහැ.

හැබැයි මං පෞද්ගලිකව විචාර අදාළ කරගන්නේ නැහැ. මං පොත් ලියන්නේ පාඨකයන්ට මිස විචාරකයන්ට නෙවෙයි. ඒ වගේම මං කියවන්න පොතක් තෝරගන්නෙත් විචාර කියවලාත් නෙවෙයි.