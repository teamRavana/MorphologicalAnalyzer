පුවත්පත් සාහිත්‍ය අතිරේකවලින් සාහිත්‍යයට සේවයක් ඉටුවෙනවා ද?
මෙරට බොහොමයක් දිනපතා හා ඉරිදා පුවත්පත්වල සාහිත්‍යයට වෙන්වූ අතිරේකයක් දක්නට ලැබේ. ඒවා මඟින් සාහිත්‍යයට, පාඨකයාගේ රසඥතාවට ඉටුවන්නේ කෙබඳු මෙහෙවරක්ද? ඒවාහි ගුණාත්මක බව කෙසේද? දේශීය හෝ විශ්ව සාහිත්‍යයට ලැබෙන ඉඩහසර ප්‍රමාණවත් ද? යනාදිය ගැන විද්වතුන්, ලේඛකයන් හා ග්‍රන්ථ ප්‍රකාශකයන්ගේ මතවාද විමසුමකින් මේ ලිපිය සැකසිණ.

 පාඨකයන් ගැන අවබෝධයක් නැහැ

පාතේගම ‍‍ ඥාණිස්සර හිමි
අද සාහිත්‍ය අතිරේක තිබෙන සියලුම පුවත්පත් පාහේ පොදු පාඨකත්වය ඉලක්ක කරගෙන නිර්මාණය කරන ආකාරයක් මට නම් පෙනෙන්නට නෑ. මහාචාර්යවරයාට වගේම කඩේ තේ හදන කොල්ලටත් සාහිත්‍ය අතිරේකය කියවලා තේරුම් ගන්න පුළුවන් වෙන්න ඕනි. මැක්සිම් ගෝර්කි සාහිත්‍යකරුවෙක් වුණේ එයා වැඩ කළ හෝටලයේ පත්තර පිටු කියවලා. අපේ රටේ සාහිත්‍ය අතිරේක පොදු පාඨකයාට කියවලා අවබෝධ කරගන්න බෑ. අපේ රටේ සාහිත්‍ය තමන්ගෙ නමට ලියා ගත්තු පිරිසක් ඉන්නවා. හරියට එයාලව සාහිත්‍යයට ලියාපදිංචි කරලා වගේ. පුවත්පත කියන්නෙ මාධ්‍යයක්. ඒ මාධ්‍ය තියෙන්න ඕනි පොදු පාඨකයාට. සාහිත්‍ය පිටුව තියෙන්නත් ඕනි පොදු පාඨකයා අරමුණු කරගෙන. ඒ වුණත් ලංකාවේ සියලුම සාහිත්‍ය අතිරේක පාහේ මෙම පොදු පාඨකත්වය අරමුණු කරන බවක් පෙනෙන්නට නැත. ශාස්ත්‍රීය අතිරේකවල අන්තර්ගතය සම්බන්ධ පැහැදිලිවම ගැටලුවක් තියෙනවා. සාහිත්‍ය අතිරේකවල සංස්කාරකවරුන්ට පාඨකයා ගැන නිසි අවබෝධයක් නෑ. එයාලා ඉන්නෙ වෙන වෙන ලෝකවල. පාඨකයාගේ අදහස් මතවාද ගැන වැටහීමක් එයාලට නෑ. අද සාහිත්‍ය අතිරේක කිසියම් පිරිසක් අතරෙ විතරයි දෝලනය වෙන්නෙ.

සාහිත්‍යයේ යෙදෙන අයගෙ වුණත් තෝර ගත්ත පිරිසක් ඉන්නවා. එයාලගේ අදහස් විතරයි පාඨකයා අතරට යන්නෙ. මේ තත්ත්වයෙන් සාහිත්‍යයට වගේම පාඨකයාට කරන්නෙත් බරපතළම හානියක්. මාධ්‍යවේදියකුට කිසියම් මතයක් තියෙන්න බෑ. එයාලට තියෙන්නෙ ඕනි පොදු මතයක්. ඒ වුණත් අද පුවත්පත්වලින් මේ තත්ත්වය දකින්නට නෑ. සාහිත්‍ය පිටුවල සංස්කාරකවරයාට අවශ්‍ය ලිපි ටික විතරයි එයා ඇතුළත් කරන්නෙ. සාහිත්‍ය පිටුවෙන් පාඨකයා අතරට යන්නෙ සංස්කාරකවරයාගේ මතයට ආකෘතියට ගැළපෙන ලිපි ටික විතරයි. පොදු රසිකයාට මතයක් නෑ. පාඨකයාට අවශ්‍ය සාහිත්‍ය කියවීමෙන් දැනුමක් ලබා ගන්න විතරයි. සාහිත්‍ය කියවීමෙන් දැනුමක් ලැබෙන්නේ නැත්නම් පාඨකයා එයින් ඉවත් වෙනවා. සාහිත්‍යයෙන් මිනිස්සු ඈත් වෙලා නෑ. ඈත් කරවලයි තියෙන් නෙ.

සාමාන්‍යයෙන් සාහිත්‍ය පිටුවක් ගැඹුරු අයට ගැඹුරු ලෙසත්, සරල අයට සරල ලෙසත් කියවලා තේරුම් ගන්න පුළුවන් වෙන්න ඕනි. සාහිත්‍යය ජිවිතයට බද්ධ කරගැනීමට පුළුවන් විය යුතුයි. කොටහේන ප්‍රඥාකීර්ති හිමි ‘සාහිත්‍ය හා සමාජය’ කියන පොතේ ‘සාහිත්‍ය සමාජය එක්ක බද්ධ වෙන්න ඕනි’ කියලා සඳහන් කරලා තියෙන්නෙ 1948 දී. ඒ තත්ත්වය අද සාහිත්‍ය අතිරේකවලින් දක්නට ලැබෙන් නැහැ. අද සංස්කාරකවරුන්ට අවශ්‍ය ගස් වැඳ වැඳ ඉන්න. එයාලා හිතන්නෙ ප්‍රසිද්ධ චරිතයක් යමක් පැවසුවම ඒක හරි ඉහළයි කියලා.

උගතුන්ට පමණක් සීමාවෙලා
 

මහාචාර්ය පැට්‍රික් රත්නායක
පශ්චාත් නූතනවාදී මේ අද්‍යතන අවධියේ පුවත්පත්, පොත්පත් මිලදී ගැනීම බහුල වුණත් කියවීම ඉතාම අඩුවෙලා ති‍යනවා. ශාස්ත්‍රීය අතිරේකවලට හුරුවෙච්ච පාඨක පිරිස කියල කියන්නෙ ලංකාවේ ඉතාම සීමිත පිරිසක්. ඒ සීමිත පිරිස අතර පමණයි ශාස්ත්‍රීය අතිරේක භාවිතා වෙන්නෙ. අපි අධ්‍යාපනය ලැබූ ආකාරයට, පුරුදු පුහුණු වෙච්ච ආකාරය අනුව සාහිත්‍ය කියෙව්වට වර්තමාන තරුණ පිරිස මේ ශාස්ත්‍රීය අතිරේක පරිහරණය කරනවද කියන එක ප්‍රශ්නයක්. ඒ අය ශාස්ත්‍රීය අතිරේකයක් පරිහරණය කරන්නේම තමන්ගේ තිබෙන අවශ්‍යතාවයක් සපුරා ගැනීමේ අරමුණින් විනා සාමාන්‍ය පාඨකයෙක් විදියට නෙවෙයි.

ශ්‍රී ලාංකික පාඨක සමාජයේ පශ්චාත් නූතන අවධිය තුළ ශාස්ත්‍රීය අතිරේක පරිශීලනය කරන පිරිස ඉතාම අතළොස්සක්. නමුත් ඒ අය එදා මෙදා තුර විවිධ පුවත්පත්වල සාහිත්‍ය අතිරේක නිසා ශාස්ත්‍රීය පැත්තට යොමුවෙලා ඉන්නවා. ඒ අය එයින් විශාල දැනුමක් ලබා ගන්නවා. ඒවට හේතුවෙලා තියෙන්නේ විවිධ මාධ්‍ය සමාජයේ ව්‍යාප්ත වීම. පුවත්පතක ශාස්ත්‍රීය ලිපියක තියන හරවත් බව, වටිනාකම් වෙනත් මාධ්‍යවලින් දකින්න බෑ. ඒ වටිනාකම් තේරුම්ගත්ත අවධියක නෙමෙයි අප ජීවත් වෙන්නෙ. අපි කොච්චර උත්සාහ කළත් ශාස්ත්‍රීය අතිරේකවල පාඨක පිරිස ඉතාම අතළොස්සක්. සාමාන්‍යයෙන් පුවත්පත මිලදී ගන්නෙ වෙළඳ දැන්වීම් ටික බලන්න. මම විශ්වාස කරන්නෙ ශාස්ත්‍රීය අතිරේක සීමිත, උගත් පිරිසක් අතර පමණයි පරිහරණය වෙන්නෙ. දැනුම ගන්නෙ. නැත්නම් ඒවා එහෙම පිටින්ම කරවල ඔතන්න, මාළු ඔතන්න කඩයට යනවා. ඊට එහා දැනුමක් ව්‍යාප්ත වෙන්නෙ නෑ.

සාහිත්‍ය පිටුවල ආසාදන

පරාක්‍රම කොඩිතුවක්කු
සිංහල පුවත්පත් පොදුවේ සාහිත්‍ය කලාවන්ට පිටු 3 ක් 4 ක් සතිපතා වෙන් කිරීම හොඳ ලක්ෂණයක්. එම තරුණ සකසුරුවන් ලේඛකයන් සමඟ සමීපව සම්බන්ධ වෙමින් ලිපි සංවාද තරගකාරීව සම්පාදනය කිරීමට වෙහෙසෙන බව පෙනෙනවා. එහෙත් ඒ අතිරේකවල හරවත් ප්‍රවාදාත්මක ලිපි පළවෙන්නේ ඉතා අඩුවෙන්. බොහෝවිට පඬිවරුන්ගේ, විශ්ව විද්‍යාල සිසුන්ගේ, භික්ෂූන්ගේ ගතානුගතික ලිපි තමයි සුලභව පළවෙන්නේ. සාහිත්‍ය අතිරේකය වෙනුවෙන් ම පුවත්පත මිලදී ගන්නා සාහිත්‍ය සමාජයට එය බලවත් අතෘප්තියක්.

කවීන් ම සකසන කවි පිටු පවා ඉතා නිසරුයි. ඇතැම් සංස්කාරකවරුන් තමන්ම ලේඛකයන් වී මතවාද පළ කරන්නට උත්සාහ කරනවා. එය විකාරයක්. ඉංග්‍රීසි පුවත්පත්වල සාහිත්‍ය පිටු වඩාත් ඉහළ මට්ටමක තිබෙන්නේ ඒවා ලෝකයේ නව දැනුම්වලින් පෝෂණය ලබන නිසයි. හද සසල කරන කෙටිකතාවක් කවියක් මතවාදයක් පළවන්නේ නැති තරමයි.

දෙන්නම් බැටේ විචාරයට වැඩි අවස්ථා දීම වරදක්

මහාචාර්ය කුසුමා කරුණාරත්න
විවිධ පුවත්පත්වල සාහිත්‍ය අතිරේකයන්හි ඇතැම් අවස්ථාවන් හිදී පළවෙන ලිපි ලේඛන, විචාර මතවාද සාහිත්‍යයෙහි ප්‍රගමනයට හේතු වේ. නමුත් මා විශ්වාස කරන්නේ ඇතැම් සාධනීය නොවන චෝදනා සාධාරණ නොවන විවිධ විවේචන මතවාද ඇතුළත් වන විචාර ලිපි රාශියක් ද තියෙනවා. එවැනි දෙවන ගණයේ ලිපි ලේඛන මඟින් සාහිත්‍ය ප්‍රගමනයට හේතුවක් නොවේ. අතීතයේ බිහිවූ මාර්ටින් වික්‍රමසිංහ, එදිරිවීර සරච්චන්ද්‍ර වැනි ලේඛකයන් කලාකරුවන් නිර්මාණකරුවන් අනාගතයේ බිහිවෙයි කියලා බලාපොරොත්තු වෙන්න අමාරුයි. එවැනි කර්කශ පටු විචාරවලට එකඟ වෙන්නේ නැහැ. මාර්ටින් වික්‍රමසිංහ, එදිරිවීර සරච්චන්ද්‍ර, ඒ. වී. සුරවීර වැනි විද්වතුන් සාහිත්‍යයට විශිෂ්ට සේවයක් සිදු කළා.

එසේ බිහි වනුයේ ඔවුන් තුළ පැවැති ප්‍රතිභාව, දක්ෂතාව, කැපවීම නිසාවෙනි. නමුත් එවැනි නිර්මාණකරුවන් වර්තමානයෙහි නැහැ යැයි පවසමින් නිර්මාණකරුවන්ට විචාරකයින්ට පහරදීම සුදුසු නැහැ. එවැනි ලිපි ලේඛනවල මූලික අදහස වන්නේ තමන් හොඳයි අපි හොඳයි යන්න පමණයි. එවැනි අකාරුණික ලිපි ලේඛන තුළින් සාහිත්‍යයට සිදුවන ප්‍රගමනයක් නැහැ. හොඳ ලේඛකයකුට, නිර්මාණකරුවකුට, ගුරුවරයකුට අපෙන් පසුව සාහිත්‍ය ඉවරයි කියා සිතනවා නම් ඒක දුෂ්ට චේතනාවක්. ඇතැම් විචාරකයෝ නිර්මාණකරුවන් හෑල්ලුවට ලක් කරනවා. ඒ නිසා එවැනි බාල ගණයේ විචාරවලට වැඩි තැනක් ලැබෙනවා. ඒ විතරක් නෙවෙයි එවැනි විචාරයන්ට වැඩි ඉල්ලුමක් ද පවතිනවා.

ඇතැම් අයගේ ප්‍රබුද්ධ බව පළ කරමින් තරුණ පරපුර, බාල පරපුර හෙළා දකිනවා. එලෙස කර්කෂ වචන යොදමින් ලියන ලිපි මගේ ප්‍රසාදයට ලක් වෙන්නේ නැහැ. එදා සිටි විද්වත් පරපුර වර්තමානයෙහි නැහැ යැයි පවසමින් දෝෂාරෝපණය කිරීම වැරැදි සහගතයි.

ගැඹුරු සාහිත්‍ය ආස්වාදයක් ලබාදීමයි වැදගත්
 

මහින්ද ප්‍රසාද් මස්ඉඹුල
ඇත්තටම වර්තමානයේ පුවත්පත් මාධ්‍ය පමණක් නොවේ සෙසු මාධ්‍යයත් වෙළඳ වටිනාකම් මත ක්‍රියාත්මක වෙනවා‍. සාහිත්‍යයට වැඩි කාලයක් ඉඩක් වෙන් කරන්න ඕන. ඕස්ට්‍රේලියාවෙහි ඕස්ට්‍රේලියන් ටැබ්ලොයිඩ් අතිරේකය මුළුමනින්ම සාහිත්‍ය සඳහා වෙන් කරල තියෙනවා.

ඉන්දියාව වැනි රටක පුවත්පතක් ගත් කල්හි සිනමාවට වැඩි අවස්ථාවක් සලසලා තියෙනවා. සාහිත්‍යයට වෙන් කරල තියෙන ප්‍රමාණය ඇත්තේම නැති තරම්. එහෙම වුණත් ලංකාවේ පුවත්පත්වල සාහිත්‍යයට විශේෂ තැනක් ලබාදී තිබෙනවා.

සමාජය තුළ සාහිත්‍යයට ලබාදී තිබෙන ඉඩ ප්‍රමාණයන් පිළිබඳ මත සැලකීමේදී තර්කානුකූලයි. සාපේක්ෂයි. එහෙම වුණත් මම පෞද්ගලිකව පවසනවා කවි‍යකු ලෙස මගේ ජීවිතය ගොඩනඟා ගන්නට පුවත්පත්වල සාහිත්‍ය අතිරේක මට පිටුබලයක් වුණා. ඒ වගේම සංස්කාරකවරුන්ගේ වගකීමක් තිබෙනවා. එනම් සමාජයට සාහිත්‍ය දායාද කිරීමේදී ගුණාත්මක, ගැඹුරු සාහිත්‍යයත්, විශ්ව සාහිත්‍යයත් ඊට ඇතුළත් කළ හැකි නම් වැඩි පාඨකයන් ප්‍රමාණයක් ගොඩනඟා ගන්න පුළුවන් කියල මම හිතනවා.

සාහිත්‍ය රුචිය මුලින් ඇතිකළ යුත්තේ පාසලෙන්
 

මහාචාර්ය ආරියරත්න ඇතුගල
ලංකාවෙ පත්තර කිහිපයකම සාහිත්‍ය ලිපි පළ වෙනවා. සමස්තයක් වශයෙන් සාහිත්‍ය ලිපි ගත්තම ලෝක සාහිත්‍ය ගැන කතා කරන්නෙ අන්තවාදී දෘෂ්ටියකින්. සාහිත්‍ය ලෝකය ගැන පොදු චිත්‍රයක් මවාගන්න අමාරුයි. පසුගිය දිනවල සෑම පුවත්පතකම වගේ මාකේස් ගැන ලිපි පළ වුණා. නමුත් තම තමන්ගෙ රුචිකත්වය අනුව ඉතිහාස කතාව තමයි හෙළි කළේ. ඔහු මිය යාමට පෙර ඔහු ගැන කතා කළේ නැහැ. සාහිත්‍ය පිළිබඳ හොඳ අවබෝධයක් ලබාගත නොහැකි වුණත් මෙවැනි ලිපි ලියවෙන එක ගැන මා තුළ ප්‍රසාදයක් තියෙනවා.

සාහිත්‍ය තුළින් විචාරාත්මක අවධියක් ඇතිකිරීමට පුවත්පත්වල පළවන සාහිත්‍ය ලිපි ප්‍රමාණවත් ද යන්න ගැටලුවක්. පසුගිය දිනවල ලෝක ප්‍රකට කෙටිකතා ගැන බොහෝ සෙයින් කතාබහට ලක්වුණා. අද වැඩිපුර කතාවෙන්නෙ ජනප්‍රිය කෘති ගැනයි. ඒ වගේම සංස්කෘතික ලිපි බහුලයි. ඒවායෙන් නූතන පරම්පරාව තුළ නව සං‍කථනයක් ඇතිකරන්න අමාරුයි. මාර්ටින් වික්‍රමසිංහ, මුනිදාස කුමාරතුංග වැනි සාහිත්‍යවේදීන් ගැන ලිපි ලියවුණ ද පාසල් දරුවන් ඒවා කියවනවා අඩුයි. ඊට හේතුව පාසල් විෂය තුළ සාහිත්‍ය අධ්‍යාපනයක් හරි හැටි නොලැබීමයි.

සාහිත්‍ය ලිපි වැදගත් වෙන්නෙ දරුවන්ට. ඒ නිසා පාසල් තුළින්ම සාහිත්‍ය රුචිකත්වය ඇති කළ යුතුයි. නැතිනම් පුවත්පත්වල කොතරම් ලිපි පළ වුවද ඒවා ගඟට කැපූ ඉනි බවට පත්වෙන්නත් පුළුවන්.

මෙයට වඩා සාධාරණයක් කතුවරුන්ට ඉටු විය යුතුයි

අනුල ද සිල්වා
අද කාලෙ සාහිත්‍ය අතිරේක පළවීම ඉතා සීමිතයි. එය ප්‍රමාණවත් යැයි කියන්න බැහැ. සාහිත්‍ය තුළ ඉතා ගැඹුරු දේවල් කතා වෙනවා. නමුත් අද කාලෙ පළවෙන සාහිත්‍ය වඩාත් නැඹුරු සම්භාව්‍ය පැත්තට. සාහිත්‍යයෙන් වැඩි කොටසක් අයිති වෙන්නෙ නූතන සාහිත්‍යයට. ඉන් පොත්පත් ඉතාමත් වැදගත්. සාහිත්‍ය අතිරේකයකින් පොත් ගැන කතා කිරීම අත්‍යවශ්‍යයි. නමුත් වර්තමාන සාහිත්‍ය අතිරේකවලින් වෙන්නෙ පැරණි පොතපත ගැන, සාහිත්‍ය විචාර පළවීම. නමුත් වැදගත් වෙන්නෙ තත්කාලීන පොත්පත් ගැන කතා කිරීම. එය පුවත්පතකින් සිදුවෙන්න ඕන ප්‍රධාන කාර්යයක්. උදාහරණයක් විදිහට ඩුබායි රටේ “ගල්ෆ් නිව්ස්” පත්‍රයේ පිටු 48 ක් තරම් සාහිත්‍ය අතිරේකයක් පළවෙනවා. ඒ මඟින් ඒ සතියෙ පළවෙන හැම පොතක් පිළිබඳව ම පාඨකයන්ට හඳුන්වා දෙනවා. නමුත් ලංකාවෙ පුවත්පත්වල එහෙම වෙන්නෙ නෑ. සාමාන්‍යයෙන් ලංකාවෙ සතියට පොත් 10 - 15 ක් හෝ ඊට අඩු ප්‍රමාණයක් නිකුත් වෙන්නෙ. ඒ පොත් ගැන සාහිත්‍ය අතිරේකයෙන් හඳුන්වා දෙන්න පුළුවන් නම් ඒක ඉතාමත් වැදගත්. ඒ මඟින් ආධුනික ලේඛකයන්ටත් අවස්ථාවක් ලැබෙනවා.

ලංකාවේ ලබාදෙන සාහිත්‍ය සම්මානවලදි කතුවරුන්ට සාධාරණයක් ඉටුවෙන්නෙ නෑ. ඒ හැම මණ්ඩලයකම ඉන්නෙ බුද්ධියක් නැති අය. ඒ නිසා තමයි කුණුහරුප පොත්වලට සම්මාන ලැබෙන්නෙ. නමුත් සම්මාන නොලැබුණු හොඳ පොත් හැංගිලා තියෙනවා. ඒ පොත් වලට සාධාරණයක් ඉටු කරන්න පුළුවන් නම් ඒක තමයි වටිනාම දේ. ඇත්තෙන්ම කියනව නම් සාහිත්‍ය අතිරේකවලට සාධාරණ පැවැත්මක් නෑ. සාහිත්‍යයට දැන්වීම් ලැබෙන්නෙ නෑ. ලැබුණත් ඒ ප්‍රකාශකයාගෙ පොත් ගැන විතරයි පළ වෙන්නෙ. ඒ නිසා සාහිත්‍ය අතිරේකයෙන් මෙයට වඩා සාධාරණයක් කතුවරුන්ට ඉටුවිය යුතුයි.

ලිපිවල ප්‍රමිතිය ගැටලු සහගතයි

සේන තෝරදෙණිය
සාහිත්‍ය අතිරේක අලළා 2003 ජුලි 23 වන දා “සාහිත්‍ය අතිරේකය” නමින් දිනමිණ පුවත්පතට මා ලිපියක් ලියා තිබෙනවා. මා මේ පිළිබඳ කතා කළේ මීට අවුරුදු එකොළහකට පෙරයි.

ධනවාදී ආර්ථික ක්‍රමයක ඇති තරගය නොතකා පුවත්පතක පිටු 4 ක් පමණ වෙළෙඳ දැන්වීම්වලට හෝ දේශපාලන ලිපි, සියදිවි නසාගැනීම් හා ස්ත්‍රී දූෂණ ආදි භාවාතිශය ලිපි පළ කිරීමට යොදවාගෙන වාණිජ අපේක්ෂාවන් ඉටුකොට ගත හැකි තත්ත්වයක් යටතේ මෙම පුවත්පත් ව්‍යාපාරිකයන් සාහිත්‍ය අතිරේක පළ කිරීමෙන් සාහිත්‍යයට සිදු කරන දායකත්වය අගය කළ යුතුයි. ධනවාදී රටවල සුවිසල් කලාගාර ඉදිකොට ඒවා පවත්වාගෙන යමින් ද කලාවට අනුග්‍රහය දක්වමින් ද ඒ රටවල ධනේශ්වර පන්තිය විසින් වැය කරන මහා ධනස්කන්ධය හමුවේ මෙරට සාහිත්‍ය අතිරේක පළ කිරීම අප රටේ මට්ටමින් වැදගත් වේ. අද සාහිත්‍ය සංවාදය සජීවීව පවත්වාගෙන යාමට උපකාරී වන කාටත් පහසුවෙන් පිවිසිය හැකි, ළඟාවිය හැකි මාධ්‍යය පුවත්පතයි. සාහිත්‍ය අතිරේක කියවන අය පමණක් නොව ඒවා එකතු කරන අය ද ඉන්නවා. එහෙත් මෙම ලිපිවල ප්‍රමිතිය ගැන ගැටලුවක් තියෙනවා. ඒවායේ මනා භාවිතයන් මෙන් ම අවභාවිතයන් ද පවතිනවා. ඇතැම් සාහිත්‍ය විචාර ලිපි විකෘති මනස් ඇත්තවුන්ට හොඳ විය හැකියි.

සම්මුඛ සාකච්ඡා ලබා දෙන තැනැත්තාගෙන් පෙරළා ප්‍රශ්න කිරීමට සම්මුඛ සාකච්ඡාකරුවා සමත්විය යුතුයි. එම පුද්ගලයා කියන සියල්ල දේව භාෂිතයන් නොවේ. මේවා නැවත ප්‍රශ්න නොකිරීම නිසා සාහිත්‍ය විචාර, නිර්මාණ පිළිබඳ දුර්මත පැතිර යනවා.

අද සාහිත්‍ය අතිරේකවල ගුණාත්මක බව අඩුවෙලා

එච්.ඩී. ප්‍රේමසිරි
අද කාලයේ පුවත්පත්වල ඇති සාහිත්‍ය අතිරේකවලින් සාහිත්‍යයට සේවාවන් වෙනවා කියලා මම හිතනවා. සාහිත්‍යයට කිසිම සේවාවක් වෙන්නෑ කියලා අයින් කරන්න අපට බෑ. සාහිත්‍ය වටිනාකමක් තියෙන ලිපි තියෙනවා. අපේ රටෙත් ශාස්ත්‍රීය පැත්තට වෙනමම වෙන්වූ පාඨක පිරිසක් ඉන්නවා. ඒත් ඒ පිරිස අවම අගයක් කියලා මට හිතෙනවා.

පත්‍රය කියවන මිනිසුන්ගෙ රුචිකත්වය විවිධයි. ඒ රුචිකත්වයන් පුවත්පත්වල ලිපිවලට බලපෑමක් කරනවා. පාඨකයන්ගෙ කැමැත්ත බොහෝ පුවත්පත් සැලකිල්ලට ගන්නවා. ඒ අනුව පුවත්පත් අන්තර්ගතය සැකසෙන්නෙ. ඒවා අතරට සාහිත්‍ය වටිනාකමක් ඇති ලිපිත් එකතු වෙලා තියෙනවා. ඉස්සර පත්‍රවල තිබුණු ශාස්ත්‍රීය අතිරේකය ගොඩක් ඉහළයි. විශාල වටිනාකමක් තිබුණා. නමුත් දැන් එවැනි ගුණාත්මක ශාස්ත්‍රීය අතිරේක බිහිවෙනවා අඩුයි. වර්තමාන පුවත්පත්වල ඇති සාහිත්‍ය අතිරේක ගොඩක් සරල වෙලා තියෙනවා. පුවත්පත්වල සාහිත්‍ය අතිරේක අඩුයි. ඒ වගේ ම අන්තර්ගතය ගැඹුරු නෑ. නමුත් තෝරා බේරාගෙන කියවන්න පුළුවන් හොඳ ශාස්ත්‍රීය වටිනාකමක් ඇති ලිපිත් තියෙනවා.

අන්තගාමී නොවිය යුතුය

ප්‍රේම් දිසානායක
රටක සාහිත්‍යයේ ප්‍රවර්ධනය උදෙසා ඒ ඒ සාහිත්‍යාංග‍යන් පිළිබඳව සංවාද, විචාර, කතිකා, සම්මත්න්‍රණ පැවැත්වීම අත්‍යවශ්‍යයි. ශ්‍රී ලංකාවේ අද මේ පිළිබඳව දක්නට ඇත්තේ ඉතාම ඛේදනීය තත්ත්වයකි. සාහිත්‍ය සංවාද, සම්මන්ත්‍රණ නමින් දුරාවාරයේ පැවැත්වෙන ඇතැම් ජනහමුවල දී බොහෝ විට කෙරෙන්නේ ඉතා බාල ග්‍රාම්‍ය පහත් බොළඳ ජනප්‍රිය රැල්ලේ සිල්ලර කතන්දර වැමෑරීමය; එක්කෝ පෞද්ගලික එදිරිවාදිකම් පිරිමසා ගනු පිණිස කාට හෝ එරෙහිව වාග් ප්‍රහාරයන් එල්ල කිරීමය. මේ තත්ත්වයට විශ්වවිද්‍යාලවල ආචාර්ය මහාචාර්යවරු ද ගොදුරු වී සිටීම කනගාටුදායකය.

මෙවැනි පසුබිමක් හමුවේ ශ්‍රී ලංකාවේ වත්මන් සාහිත්‍ය පිළිබඳව යම් තරමින් හෝ වැදගත් කතිකාවක් සිදු කෙරෙන්නේ පුවත්පත් සාහිත්‍ය අතිරේක හරහායි. සමස්තයක් ලෙසින් ගත් කල මෙම පුවත්පත් සාහිත්‍ය අතිරේක ඔස්සේ මෙරට සාහිත්‍යයේ යහ පැවැත්ම පිළිබිඹු කෙරෙන සාධනීය ලක්ෂණ පෙන්නුම් කෙරුණ ද, ඇතැම් අතිරේකවලින් ඉතාම අවර ගණයේ බොළඳ සල්ලාප ද, තවත් ඒවායින් සාමාන්‍ය පාඨකයාට ගෝචර නොවන ඇතැමුන්ගේ බහු පාණ්ඩිත්‍යය පමණක් ඉස්මතු කරන සාහිත්‍යයට අබමල් රේණුවක යහපතක් නැති මාගල් ලියැවිලි ද දක්නට ලැබේ. පුළුල් පාඨක වපසරියක් නියෝජනය නොකරන මෙබඳු සාහිත්‍ය අතිරේකවලින් සාහිත්‍යයටත්, පාඨකයන්ටත්, පුවත්පතටත් සිදුවන සෙතක් නම් නොමැත.

සාහිත්‍යයේ සිදුවන සියලු අකටයුතුකම්, ගරා වැටීම්, නස්පැත්ති හමුවේ මුනිවත රකිනා ගොළුවන් හා නිද්‍රාශීලීව සිටින කුම්බකර්ණයන් බහුල රටක මේ සාහිත්‍ය අතිරේක හරහා කෙරෙන මෙහෙය අගය කළ යුතු වන්නේය.