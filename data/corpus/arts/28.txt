අජිත් තිලකසේන සිහින භාෂා රාජ්‍යයක හිරවෙලා!
අජිත් තිලකසේන ට පිළිතුරක්

2014 මැයි මස 4 සහ 11 යන සති දෙක තුළ සිළුමිණ පුවත්පතෙහි පළ වූ, අජිත් තිලකසේන මහතා ගේ අදහස් දැක්වීම් පිළිබඳ ව අපට ද පවසන්නට යමක් ඇතැයි සිතේ. සමස්තයක් වශයෙන් ගත් කල, එතුමා සියලු යෝජනා ඉදිරිපත් කර ඇත්තේ සරල සිංහල භාෂාවක් බිහි කිරීමේ මුඛ්‍ය අධ්‍යාශයෙනි. මේ සඳහා සිදු කළ යුතු ප්‍රතිසංස්කරණ ද යෝජනා කර තිබූ බව අපට දැක ගත හැකි විය. මෙම ලිපියෙන් මතු නොව, එතුමා ගේ සෙසු බොහෝ ලේඛන කෙරෙන් ද අවධාරිත මතවාදයන් පිළිබඳ ව අපි කියවා ඇත්තෙමු. ඒ අනුව මෙහි දී මතු කරන ලද ප්‍රධාන කරුණු දෙකකි. සමස්ත අදහස් සංකේන්ද්‍රණය වන්නේ එම කරුණු දෙක වටා ය.

ලේඛනය සඳහා කට වහර යොදා ගැනීම පිල්ලම් සමරූපීකරණය

මෙම මතවාදයන්හි න්‍යායික පසුබිම පිළිබඳ ව බොහෝ වාද විවාද ඇති වී තිබේ. ඒවායේ උචිතානුචිතතාව පිළිබඳ ව පුවත්පත් ඔස්සේ සහ පතපොත ඔස්සේ බොහෝ විද්වතුන් අදහස් දක්වා ඇත. ඒ අතුරින් මෑතක දී අපට කියවන්නට ලැබුණු අදහසක් පමණක් මෙසේ සටහන් කරමු. එය උපුටා ගන්නා ලද්දේ, මහැදුරු වෝල්ටර් මාරසිංහයන් ගේ ‘සුබැසි වහර’ ග්‍රන්ථයේ පසුවදනෙනි.

වැඩෙන බසක වියරණය කලින් කලට වෙනස් විය යුතු යැ යි පවසන මොවුන් ඉතාමත් ශීඝ්‍රයෙන් වර්ධනය වන්නා වූ බසක් වන ඉංග්‍රීසියේ වියරණය චෝසර්, ශේක්ෂ්පියර් ආදීන් ගේ සමයන්හි සිට මේ දක්වා කෙතෙක් වෙනස් වී ඇද්දැ යි නොසොයා බලන්නේ මන්ද? එබසෙහි අක්ෂර වින්‍යාසයේත්, වචන උච්චාරණයේත් දක්නට ඇති අනේකවිධ විභින්නතා සියල්ලෝ කිසි දු ප්‍රශ්න කිරීමකින් තොර ව පිළිගනිති. ඉංග්‍රීසි භාෂාවේ එම සම්ප්‍රදාය අකුරට ම ආරක්ෂා කරන ‍මොවුහු සිංහල භාෂාව නවීකරණය කරන්නට කැස කවති.

කෙසේ වෙතත් අප මෙහි දී අදහස් කරන්නේ මෙම කරුණු පිළිබඳ ව යළි යළිත් කතා කරන්නට නො වේ. එය පිෂ්ට පේෂණයක් වන්නා සේ ම, බොහෝ ප්‍රාමාණිකයන් ගේ අදහස් දැක්වීම් තිබිය දී අප ඒ පිළිබඳ ව පැවසීමට තැත් කිරීම අරුත්සුන් වෑයමකි. එබැවින් මෙහි දී අප ගේ අවධානය යොමු වන්නේ තිලකසේනයන් ගේ මතවාද ප්‍රායෝගික තලයක පිහිටා විමර්ශනය කිරීමට ය. ඒ සඳහා අපි මොහොතකට, කට වහරින් ලේඛන බිහි වන, පිල්ලම් සමරූපීකරණය වුණු සිහින භාෂා රාජ්‍යයකට ගමන් කරමු. එහෙත් එම රාජ්‍යය යථාවක් බවට පත් කළ යුතු වගක් එයින් අදහස් වන්නේ නැත.

ලේඛනය සඳහා කට වහර යොදා ගැනීම

මෙහි දී සියලු පතපොත, ලිපි ලේඛන බිහි වන්නේ කට වහරෙනි. කතා කරන ආකාරයෙන් ලිවීමට සියල්ලෝ පෙලඹී සිටිති. භාෂාව උගන්නා දරුවෝ ද තමන් කතාබහ කරන ආකාරයෙන් ම ලියති. කතාබහ කරන්න ම ලිවීමට යොදා ගන්නා ලෙස ද ඔවුනට උපදෙස් ලැබේ.

‘ඇටිකුකුළා බුග්ගහන වෙලාවෙ මං නැගිට්ටා’ යි දරුවකු ලියා තිබුණ හොත් පුදුම විය යුතු නැත. ‘ගත් වහර’, ‘සම්මතය’ අනවශ්‍ය ය යන අදහසෙන් හැඟවෙන්නේ ආඛ්‍යාතය පමණක් කට වචනයෙන් තැබිය යුතු බවක් විය නොහැකි ය. මක් නිසා ද යත්, ගත් වහර යනු ආඛ්‍යාතය හැසිරවීම පමණක් නොවන බැවිනි. ඉහත දරුවා ලියා තිබූ දෙය සියල්ලනට වටහා ගත හැකි ද? සම්මත බසෙහි යෙදෙන්නේ පාන්දර / අලුයම වැනි වචනයකැයි දරුවාට වටහා දිය නොහැකි ය. මේ රාජ්‍යය තුළ සම්මත බසක් නැත, ඇත්තේ කතා කරන ලෙස ලිවීමක් පමණකි.

ලිය + උම් යනුවෙන් ‘ලියුම්’ යන්න නිර්මාණය වන බවක් දරුවා නො දනී. (එබඳු දෑ ඉගැන්වීම යල්පැන ගිය ක්‍රමවේදයක් බව තිලකසේනයන් සඳහන් කර තිබිණි.) ඒ අනුව තම මවු බසේ වචනයක් නිර්මාණය වන්නේ කෙසේ දැයි දරුවාට අවබෝධයක් නැත. ඉංග්‍රීසි භාෂාවේ ක්‍රියා මූලයකට ing එක් වීමේ දී සිදු වන වෙනස්කම් මරව මරවා උගන්වන කුඩා දරුවා, සිංහලයේ වචනයක් නිර්මාණය වන ආකාරය නො දනී. මෑතක දී අප ගමන් කළ දුම්රියක No smokeing ලෙස සඳහන් ව තිබිණි. සියල්ලෝ එම e අකුරට සිනා සුණ හ. එසේ නම් කියන දේ තේරේ නම් අවුලක් නැත යන පදනම මත පිහිටා මෙබඳු අවස්ථා දෙස නොබලන්නේ මන් ද? දුම්වැටියක් ඇඳ කතිරයක් ද ගසා තිබූ නිසා මෙහි දී පැවසෙන අදහස වටහා ගැනීමේ අපහසුවක් නැත.

සියලු පතපොත කටවහරට නගන්නට මේ අනුව සිදු වේ. අප ගේ සම්භාව්‍ය සාහිත්‍ය කෘති දරුවන් හට අණ්ඩර දෙමළ බවට පත් වේ. ඒ සියල්ල ඔවුන් ගේ භාවිතයෙන් ඈත් වී යයි. කොටින් ම කියන්නේ නම්, එදිනෙදා අවශ්‍යතා සපුරා ගැනීමට යොදා ගැනෙන පිජින් බසක් බවට සිංහලය පත් වේ.

පිල්ලම් සමරූපීකරණය

අකුරු ලිවීම උගන්නා දරුවන් ගේ මවුපියන් ද සිය සියලු කටයුතු පසෙක ලා පිල්ලම් සමරූපීකරණය ඉගෙන ගනු ඇත. පැරැණි පොත්පත් නව ආරකින් මුද්‍රණය වනු ඇත්තේ මුද්‍රණ කර්මාන්තයේ අභිවෘද්ධියක් විදහා දක්වමිනි. රට පුරා නාම පුවරු සහ ප්‍රදර්ශන පුවරු මැකී ගොස් සියල්ල අලුතෙන් ඉදි වනු ඇත. බැලූ බැල්මට ආශ්චර්යයකි!

මෙය කියවන සියල්ලන් ගෙන් අපි එක් ඉල්ලීමක් කරමු. ඒ, සිළුමිණ පුවත්පතෙහි නිල වෙබ් අඩවියට පිවිස අජිත් තිලකසේන මහතා ගේ ලිපි පළ ව තිබූ පිටු දෙක මඳකට අවධානයට ගන්නා ලෙස යි. ඒ පිටු අන්තර්ජාලයට ඇතුළු කොට ඇත්තේ ඡායාරූප ස්වරූපයෙන් බව ඔබට පැහැදිලි වනු ඇත. එයට‍ හේතුව කුමක් ද?

සාමාන්‍යයෙන් අන්තර්ජාලයට සිංහල තොරතුරු එක් කිරීමේ දී සිංහල යුනිකේත භාවිත කෙරේ. එහි දී යුනිකේත සකසා ඇත්තේ සිංහලයේ සම්මත පිල්ලම් ක්‍රමය අනුව ය. තිලකසේන මහතා පවසා ඇතිවාක් බඳු ගැටලුවක් එහි දී පැන නැගී නොමැති බව පසක් වන්නේ අන්තර්ජාලයේ දහස් ගණනක් සිංහල වෙබ් අඩවි සහ බ්ලොග් අඩවි මෙම යුනිකේත මඟින් ලියැවෙන බැවිනි. එහෙත් එතුමා ‘එෆ්. එම්. තිලක’ යනුවෙන් හඳුන්වා ඇති ක්‍රමවේදය, එසේ වෙබ් පිටුවකට පවා අන්තර්ග්‍රහණය කළ නොහැක්කකි. එය ඡායාරූපයක් ලෙස යොදා ගැනීමට සිදු වීමෙන් ම එය පැහැදිලි ය.

ඕනෑ ම සිංහල අක්ෂර ක්‍රමයක දී පිල්ලම් ගැටලුවක් කර නොගැනීමට මෘදුකාංග වර්තමානයේ නිෂ්පාදනය වී ඇත. තාක්ෂණයට වුවමනා ලෙස භාෂාව හැසිරවීම නොව, භාෂාවට වුවමනා ලෙස තාක්ෂණය හැසිරවීම සිදු කළ යුත්තේ එලෙසිනි. මේ සඳහා වන Keyman මෘදුකාංගය බෙහෙවින් ජනප්‍රිය විය. එහෙත් Windows මෙහෙයුම් පද්ධතියේ නවතම සංස්කරණ වන Windows 7 සහ Windows 8 සඳහා මෙය ගැටලුකාරී විය. Keyrep හඳුන්වා දෙන ලද්දේ එබැවිනි. භාෂාවට තාක්ෂණික විසඳුම් සොයා ගැනීමකි, එය. මේ ලිපිය ලිවීමේ දී පසුබිමෙන් සක්‍රීය වී ඇත්තේ, Sinhala Keyhelp මෘදුකාංගය යි. එය ද ඉහත මෘදුකාංගවලට සමාන මෙහෙයක් ඉටු කරයි. මෙයින් පසක් වන්නේ පිල්ලම්වල විවිධතාව ගැටලුවක් වී ඇත්තේ තිලකසේන මහතාට විනා තාක්ෂණයට නොවන බව ය!

මහැදුරු ගම්ලතුන් ගේ ප්‍රකාශය

මහැදුරු සුචරිත ගම්ලතුන් ගේ ප්‍රකාශයක් උපුටා දක්වමින් තිලකසේනයන් පවසන්නේ. කට වහරින් ලේඛනයේ යෙදීම එතුමා ද අනුමත කළ බවකි. මහාචාර්ය ගම්ලත් යනු, සැම විට ම නිවැරැදි වහර අගය කළ, භාෂාන්තර ඥානයෙන් හෙබි ප්‍රාඥයෙකි. ‘මෙහෙ බෆලෝ කියල ලියන්න පුළුවන් එකාට වෘෂභ කියල ලියා ගන්න බෑ, වෘෂභ කියල ලියන්න පුළුවන් එකාට බෆලෝ කියල ලියා ගන්න බෑ. ඔක්කොම වෘෂභයො” යනුවෙන්, සිය ශබ්දකෝෂය සම්පාදනය කරන වකවානුවේ දී එතුමා බැන වදින විට අපි සිනාසුණෙමු. එහෙත් එය සිනා වන්නට කාරණයක් නොවන බව අපට වැටහුණේ වයසින් මුහුකුරා යන විට ය. එතුමා ආවේගශීලී ව අවධාරණය කළේ ද්විභාෂකත්වයේ අඩුව යි.

එබන්දකු කට වහරින් ලිවිය යුතු බව පැවසීම සිදු විය හැකි දෙයක් දැයි තීරණය කිරීම අපි ඔබට භාර කරමු. අප ගමනක් යන්නට මඟට පිවිසි බව සිතන්න. ඉදිරියේ හමු වන ගංගාව පිටාර ගලා ඇත. “එක්කො මේකට පැනල මැරෙමු, නැත්නම් හෙට වතුර බහිනකම් ඉම්මු” යනුවෙන් යමකු පවසනු ඇත. ගම්ලතුන් ගේ ප්‍රකාශය සමාන වන්නේ එබඳු සඳහනකට ය යනු අප ගේ හැඟීම යි. එහෙත් අද එය එතුමා ගෙන් අසා දැන ගැනීමේ හැකියාවක්, භාග්‍යයක් අපට නැත. අප ගේ අදහස් සැකෙවින් වුව ද මෙසේ පිඬු කරන ලද්දේ ද තිලකසේනයන් එතුමා ගේ ප්‍රකාශය පිළිබඳ ව ඉදිරිපත් කළ අදහස් හේතුවෙන් හට ගත් සංවේගය නිසා ම ය.