නාඩගං
සියල්ල එපා වූ කලක මෙන් ආලින්දයට ගිය වීරසේන එහිවූ හාන්සි පුටුවෙහි ඇලවූයේ ය. මේ හාන්සි පුටුව තමාට හිමි වූයේ තම පියාගෙනි. ඔහු මෙහි හාන්සි වී එහි ඇඳි දෙක පෙරට ගෙන ඒ මත දෙපා රඳවාගෙන සුරුට්ටුවක් බොන තේජාන්විත භාවය වීරසේනගේ සිත තුළ මැවෙන්නට විය. ඔහුට තිබූ කෙටි උඩු රැවුල ඒ තේජාන්විත භාවය තීව්‍ර කළේය. එය නිතර අත ගෑම ඔහුගේ සිරිතක්ව පැවතියේය. ඔහු එකල ගම් සභාවේ සභාපතිද විය. එම ආසනය නියෝජනය කළ පාර්ලිමේන්තු මන්ත්‍රිවරයා ඔහුගේ ගජ මිතුරකු ලෙස ප්‍රසිද්ධව සිටියේය. තමා ගුරු සේවයට පත්ව හිඟුරක්ගොඩට ලැබූ පළමු පත්වීම කොළඹට හදා ගන‍්නේ මිතුදමේ මහිමය නිසාවෙනි.

වීරසේන ඇතැම් විට කල්පනා කළේ තමාට තාත්තා මෙන් තේජාන්විත ජීවිතයක් ගත කිරීමට නොහැකි වූයේ මන්ද කියාය. තාත්තාගේ තේජාන්විත ජීවිතය හා දේශපාලනය අංශ දෙකක් ලෙස වීරසේන දකියි. තාත්තා තමාට ද දේශපාලනය කරන මෙන් කීවද තාත්තාගේ දේශපාලනයට ඔහු විරෝධය දැක්වීය. සියල්ල එතැනින් අවසන් විය. ඔහු වාද්දුව පැත්තේ පාසලක ඉංග්‍රීසි උගන්වයි. ඔහුගේ බිරිය, විනිතා ද ගුරුවරියකි. ඇය බණ්ඩාරගම පාසලක ඉගැන්විමේ කටයුතු කරයි.

විනීතාගේ වෙනස් වීම ඔහුට තේරුම් ගත නොහැකි විය. ඇතැම් අවස්ථාවල ඇගේ කතා බහ සහ ක්‍රියා පිළිවෙළ ඔහු සිත් නොගත්තේය. ඔහු ආලින්දයේ හාන්සි පුටුව සොයා ගියේ එවැනි අප්‍රසන්න අවස්ථාවක් මඟ හැරීම සඳහා ය.

“ඔයා කියන්නෙ ඉතින් මේ ළමයි ගෙයක් හොයා ගන්නකං මෙහෙ ඇවිල්ලා ඉන්නවට ඔයා කැමති නැහැ?”

“මං කියන්නෙ මේකයි, ඔය ළමයි මෙහේ ආවම දිගටම මෙහේ ඉඳියි. ගෙයක් හොයන එක අමතක වෙයි.”

“එහෙම කරන එකක් නැහැ. අනිත් එක අපි වුණත් ගෙයක් ගැන විමසිල්ලෙන් ඉන්නවනේ.”

“මට හිතෙන්නෙ නැහැ. මතකද මුලින් අමාරු වුණානේ ඒගොල්ලො යවා ගන්න.”

“දැන් මේ මාසේ අන්තිමට ඒ ගොල්ලන්ට ඉන්න ගේ දෙන්න වෙනවනේ. ඔය හදිස්සියෙ කොහොමද ගෙයක් හොයන්නේ? ඉතින් මේ තත්වේ මත ඒ ළමයි කොහේ යන්නද?”

“ඇයි මධුරිගේ අම්මලගේ ගෙදර?”

“ඒ ගෙවල් දුරයිනේ. ඔයා හරියට කතා කරන්නෙ කිසි දෙයක් දන්නෙ නැතුවා වගෙයිනේ. ඒ ළමයි මේ මාසේ අන්තිමට මෙහේ එයි. ඇයි දෙයියනේ මේ ඔයාගේ එකම පුතානේ!”

“එකම පුතා මගේ හිත කැඩුවා!”

“අනේ මගේ කට!” වීරසේන ඉන් ඉහා කිසිවක් කතා කළේ නැත. තම සිත තුළ නැගි කෝපය ආයාසයෙන් මැඩ ගත් ඔහු කෙළින් ම ආලින්දයට ගියේ ය. ඔහු හාන්සි පුටුවට වී කල්පනාවේ නිමග්න වූයේය. තම බිරිය තම පුතුගේ මාර්ගයෙන් මේ දමා ගසන්නේ තමාට නොවේදැයි ඔහු යළි යළිත් සිතුවේය. ඔහුගේ සිත වහ වහා ඒ අතීතය වෙත දුව ගියේ ය.

තම පාසලට මාරුවී පැමිණි සුමනා මහපටබැඳිගේ නම් ගුරුවරිය ගැන වෙසෙසින් සිත මෙහෙය වන්නට, ඈ පිළිබඳව සොයා බලන්නට තමාට සිත් දුන්නේ තම මිතුරෙකු දුන් පණිවිඩයක් නිසාය. ඔහු කීවේ ඈ තම කාර්යාලයේ තමන් සමඟ එකට වැඩ කළ නිරහංකාර කාන්තාවක් වූ බවය. ඔහු පුවත්පතක සේවය කරයි. සුමනා ද ගුරු පත්වීම ලැබීමට පෙර එම පුවත් පතේම සේවය කර ඇත. එහි කර්තෘ මණ්ඩලයේ උප කර්තෘවරියක ලෙස වසරක් පමණ සේවය කරන විටය ගුරු පත්වීම ලැබී ඇත්තේ.

“ඔයා දන්නවා ඇති එතන වර්ණපාලව නේද?”

“ආ... ඔව්.”

“මගේ යාළුවෙක්.”

“ඇත්තද. හොඳ කෙනෙක්. මට ගොඩක් දේ කියලා දුන්නා.”

ඉන් පසු සුමනා සහ වීරසේනගේ හිතවත්කම ඇරඹුණේ සුමනාගේ දුව මධුරී මුල්කර ගෙනය. එය වීරසේන බලාපොරොත්තු නොවූවක් වූ අතර ඉන් ඔහුගේ සිතට නව පණක් ලැබුණාක් මෙන් විය.

“මිස්ට වීරසේන, මගේ දුවට ඉංග්‍රීසි ටිකක් උගන්වන්න පුළුවන්ද, මං ගෙවීමක් කරන්නං.” දිනක් ඇය විවේක වේලාවකදී වීරසේන හමුවී ඉල්ලා සිටියා ය.

“ගෙවීම ඒ හැටි දෙයක් නෙවෙයි. කොහොමද එයාගේ ඉංග්‍රිසි දැනුම?”

“කලින් පන්තියකට යැව්වා. ඒක හරියට කෙරුණේ නැහැ මං හිතන්නේ. සාමාන්‍ය දැනීමක් තියනවා.”

“හරි. අපි සතියකට දින තුනක් හවස පහට වගේ පැයක් විතර කරන්න බලමු. ප්‍රශ්නයකට තියෙන්නේ අනිකුත් හෝම්වර්ක් වැඩත් එක්ක ගැටීමක් වෙයි ද කියන එක. ඒක එයත් එක්ක කතා කරලා මට කියන්නකෝ.” යි වීරසේන ඇගේ පැහැපත් මුහුණු දෙස බලමින් කීවේය.

“හොඳයි මිස්ට වීරසේන. මං එයත් එක්ක කතා කරලා කියන්නං. බොහොම ස්තූතියි.” ඈ අහිංසකව බිම බලාගෙන යාන්තම් කට කොනකින් සිනහවක් මතු කළාය. ඒ සිනහව ඔහු සිත් ගත්තේ ය.

සුමනාගේ සැමියා මීට වසර දෙකකට පමණ ඉහතදී යතුරුපැදි අනතුරකින් මිය ගොස් ඇත. එතැන් පටන් සුමනා තම දෙමව්පියන්ගෙන් තමාට ලැබුණු උරුමයන් ප්‍රයෝජනයට ගනිමින් තම දියණියට නිසි අධ්‍යාපනයක් දීමට වෙහෙස වූවාය. දැන් ඇය කොළඹ පාසලක උසස් පෙළ හදාරන්නීය. සුමනාගේ සහයට සිටියේ නීතිඥයකු වූ මාමා කෙනෙක් පමණය.

“දැන් මොකද චරිත්ට කරන්නේ? මම නං කියන්නේ ආයි විභාගේ ගන්න කියලා.” තම පුතුගේ උසස් පෙළ ප්‍රතිඵල දැන ගැනීමෙන් අනතුරුව විනීතා අමනාප ස්වරයෙන් විමසුවාය.

“ඒ ළමයා ආයි විභාගේ කරන්න බෑ කියන්නේ.”

“එහෙනං මොනවා කරන්නද හිතාගෙන ඉන්නේ? එයාට ලකුණු මදිවෙච්ච කාරණාව මං දන්නවා.”

“මොකක්ද? කියනවා බලන්න.” වීරසේන ඇසුවේ ඇගේ පිළිතුර සිත තුළ මවා ගනිමිනි.

“චරිත් අර මධුරි කෙල්ලට වහ වැටුණා. ඉතින් ඒ ළමයාගේ ඔළුව විකල් වුණා.”

“අනේ මේ, ඔය ඕන තරම් ළමයි ආදරේ කරන අතරේ විභාග පාස් වෙන්නේ. ඒක තමන්ගේ වෙලාව. චරිත්ට ආයිත් විභාගෙ කරන්න බැරි නං බලකරන්න එපා. මං මිනිහව හොඳ ජොබ් එකක ට්‍රේන් වෙන්න දාන්නං. ඒ අතරේ එයාට බිස්නස් මැනේජ්මන්ට් වගේ කෝස් එකක් කරන්න කියනවා. මං මිනිහට යන පාර පෙන්වන්නම්. ඔයා භය නැතුව ඉන්න.”

“ඔය ගෑනු ළමයා ඉංග්ලිෂ් ටියුෂන් ගන්න එනකොට මට තේරුණා, මේක ඒ තරම් හොඳ වැඩක් නෙවෙයි කියලා.”

“මේ හලෝ, යමක් සිද්ධ වෙන්න ති‍යනවනං එක්ටැම් ගේක හිර කරලා තිබ්බත් ඒක සිද්ධ වෙනවා. ඒ මේ දෙන්නා පතාගෙන ඇවිත් තියන හැටි වෙන්න ඇති.”

“මට දැන් මේ නාඩගං බලං ඉඳලා ඇති වෙලා!”

නාඩගං යනුවෙන් ඈ අදහස් කරන්නේ මොනවාද? චරිත් සහ මධුරී අතර ගොඩනැගී ඇති ප්‍රේම සම්බන්ධය නාඩගමක් ද? ඈ ඊට මුල සිටම අකමැතිය. ඈ මධුරීට අකමැති වීමට හේතුව තමාට සිතා ගත නොහැක. මධුරීට අකමැති වීමට තරම් දුර්ගුණයක් ඇගෙන් දැක ගත නොහැකිය. චාම් දිවි පෙවෙතකට කැමති නිරහංකාර තරුණියක වන ඇගේ චරිත ස්වභාවය ගැන මනා දැනීමක් තමාට ලබාගත හැකි වූයේ ඉංග්‍රීසි උගෙනීම සඳහා ඇය ඔහු වෙත පැමිණීමත් සමඟය. තම පුත්‍රයා ඈ සමඟ පෙම් දමක පැටලී සිටින විට තමා ඒ පිළිබඳව නිහඬ පිළිවෙතක් අනුගමනය කළේ ඈ ගැන ඔහු තුළ තිබූ පැහැදීම නිසාය. එසේ නොමැති නම්, සුමනා සහ තමා අතර ලියලා වැඩී ඇති විශේෂ හිතවත්කම පිළිබඳ ඉවක් ඇයට දැනිලාවත්ද? ‘නාඩගං’ යන වචනයේ තේරුම විනීතාට අනුව එවැන්නක් විය නොහැකි ද? “නාඩගම්, නාටකය, නාට්‍ය” වගේ නොව නාඩගං කී විට! කට වහර බොහෝ දුර ගමන් කරන්නේය.

දැනට පාසලේ ගුරුවරයෙක් දෙන්නෙක් මුහුණට සිනහවී කතා බහ කරමින්, යන්නට හැර තමන් දෙස වපරැසින් බලන බව වීරසේන දනී. ඔහු ඒ බව සුමනා සමඟ ද කියා සිටි අතර ඈ එබස් අසා කල්පනාවට වැටුණාය. හේතුව සැමියා නොමැතිව පාඩුවේ ජීවත් වන තමා මුළු පාසලේම තමාව තේරුම් ගත් එකම පුද්ගලයා වීරසේන ලෙස හඳුනාගෙන සිටීමය. අනිකුත් අය සමඟ වගා කරගෙන ඇති සුහදත්වයට ඉන් හානියක් නොකර ගැනීමට ද ඈ ඒ අතර වග බලා ගත්තා ය. එදිනෙදා ඇසුරේදී ඇය විසින් ඔහුට දක්වනු ලබන විශේෂත්වය එහි ඇතැමෙකුගේ සිත් නොගැනීම සාමාන්‍ය දෙයක් වුවත්, විය හැකි හානිය පුද්ගලයා අනුව විවිධ ස්වරූප ගනියි.

ඇලීම් බැඳීම් සහිත පසිඳුරන්ගෙන් සැදීමේ ලෞකික ජීවිතය තුළ තවදුරටත් සැරිසරන්නේ තම දියණිය නිසා යැයි කියන සුමනා, මේ ජීවන කතරේ හමුව නෙක මිනිසුන් අතරේ, තම සැමියාගෙන් පසු විශ්වාසය තැබිය හැකි අවංක පුද්ගලයා වීරසේන බවද කීවාය. එවැනි මිනිසුන් ලොව විරලය. තම දියණියගේ දිවිය සරු කිරීම උදෙසා තමාට කළ හැකි හැම දෙයක් ම කරන බවද ඈ කියා සිටියාය.

“මධුරී නොහිටින්න ඔයා ලෞකික ජීවිතයෙන් ඈත් වෙනව ද?” සුමනා විසින් පවසනු ලැබූ වදන් වලින් වික්ෂිප්ත වූ වීරසේන ඇසුවේය.

“නැහැ ගෙදර ඉන්න ගමන් භාවනා ක්‍රමයකට අනුගත වෙනවා.”

“ඇයි ඒ?”

“හස්බන්ඩ් හදිස්සියේ නැති වුණාම මට හිතුණා අපිට ගොඩනගා ගත්ත ලෝකයත් කඩා වැටුණා කියලා.”

“ඉතින්?”

“මට ඉන් එහාට හිතන්න බැරි වුණා.”

“ඒ තත්ත්වය තියෙන්න ඇත්තේ ඒ දවස්වලනේ. නමුත් දැන්?”

“දැන් සාමාන්‍යයයි. ඒත් මේ ජීවන චක්‍රය කෙටි කර ගත යුතුයි කියන ස්ථාවරේ මං ඉන්නවා. ඒකට මං කලින් කිව්වා වගේ භාවනා පන්තියකට යන්නත් අදහස තියනවා.”

දැන් චරිත් කොළඹ සැලකිය යුතු ප්‍රසිද්ධ ව්‍යාපාරික සමාගමක සේවය කරයි. ඔහුට හොඳ වේතනයක් ද ලැබෙයි. ගුරු වෘත්තිය ම තෝරා ගත් මධුරී රාජගිරිය පැත්තේ පාසලක උගැන්වීමේ කටයුතු කරයි. ඔවුන්ගේ විවාහය උත්සවාකාරයෙන් සිදුනොකළ අතර පවුල් දෙකේ ඉතාම කිට්ටු වැඩිමල් කීප දෙනෙකුගේ සහභාගිත්වයෙන් එය සිදු විය. එය එසේ සිදු වූයේ චරිත් සහ මධුරිගේ අදහස අනුවය. එය වීරසේන සහ සුමනා විසින් ද අනුමත කරනු ලැබීය. විනීතා මේ කිසිදු සාකච්ඡාවකට සහභාගි නොවීය. මවගේ මෙම හැසිරීම චරිත්ට මහත් ප්‍රශ්නයක් විය.

“ඇයි අම්මේ, අම්මා මේකට අකමැති?”

“ඔයාට හොඳක් වෙනවට මගේ අකමැත්තක් නැහැ. ඒත් ඔය පවුලට මගේ එච්චර කැමැත්තක් නැහැ.” යි විනීතා තිර ලෙස කීවාය.

“ඒ ඇයි?”

“හේතුව මගේ හිතේ දැනට තිබුණාවේ. ඔය දෙන්නට මං ශුභ පතනවා.”

වීරසේන නොසතුටෙන් මෙන් කෙළින්ම ආලින්දය වෙතට ගිය විට සාලයේ සැටි පුටුවක් කරා ගිය විනීතා මොහොතකට වටපිට බැලුවාය. අනතුරුව එහි වාඩිවූ ඇය තමා වීරේ සමඟ කළ කතා බහ ගැන යළි යළිත් සිතුවාය. තම පුතා ගැන තමා කතා කළ අයුරු සැර වැඩීදැයි ඈට සිතිණ. ගෙයක් සොයා ගන්නා තෙක් තාවකාලිකව ඔවුන් මෙහි පැමිණීම ගැන හරස් විය යුතු නැත. දැන් එසේ කිරීමෙන් වැඩක් නැත. තමා කළේ විවාහයට අකමැති වීම පමණය.

තමා ඊට අකමැති වුවත් ඔවුන් එය නොතකා මංගල කටයුතු දිගටම කරගෙන ගියේ වීරේගේ පූර්ණ සහයද සමඟය. තමා ඊට අකමැති වූයේ ඇයි? හේතුව සුමනාය. මධුරී සුමනාගේ එකම දුවය. මධුරි ගැන තමාට ප්‍රශ්නයක් නැත. සුමනා කෙරෙහි තමා තුළ වූ අප්‍රසන්න හැඟීම් සමුදාය විසින් තමා මෙහෙයවනු ලැබීම මෙහි මූලික හේතුවයි. මේ ප්‍රශ්නයේදී තමාද එක් වැරැද්දක් කළ බව දැන් සිතන ඈ ඒ නිසා වැඩ දුර දිග ගිය අයුරු ගැනද සිතන්නට විය ඈ කෙළින්ම වීරේගෙන් මේ ගැන විමසා සිටියා නම් මෙතරම් දීර්ඝව මෙය ඇදී යන්නේ නැත. එසේ කරනු වෙනුවට ඈ කළේ වචන වලින් අනියත ලෙස ඔහුට දමා ගැසීමය. ඉන් කිසිවක් සිදු නොවීය. අවසානයේ කුමක් කළ යුතුදැයි ඈ කල්පනා කළාය. මෙසේ නොහොඳ නොක්කාඩුවී තවදුරටත් සිටිය නොහැකි බව ඇය තේරුම් ගත්තාය.

සියල්ල සිත තුළ තද කරගෙන සිටීම තවදුරටත් කළ නොහැකි හෙයින් සුමනා පිළිබඳව සොයා බැලීම සඳහා තමා දන්නා ගුරුවරියක මඟින් මෙහෙයුමක් දියත් කළාය. එහි ප්‍රතිඵලය අනුව සුමනා තමා සිතා සිටි අන්දමේ ගැහැනියක නොවීය. සුමනා සහ වීරසේන අතර සම්බන්ධයක් ඇතැයි සඳහන් කරමින් තමාට මුලින්ම ලැබුණු ලිපිය ඒ අනුව ඉවත දැමිය යුතුය. ඒ ලිපිය සහ ලැබුණු දුරකථන ඇමතුම් ද තමා මෙතෙක් කල් අවිඥානක සිතිවිලි ගොන්නක පටලවන්නට සමත් වී ඇතැයි ඈ සිතුවාය.