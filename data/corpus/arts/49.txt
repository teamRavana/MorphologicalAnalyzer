චාර්ල්ස් ද සිල්වා ගුණසිංහ ගුරුන්නාන්සේ නාඩගම් සම්ප්‍රදායේ මහැදුරුතුමාණෝ
චාල්ස් සිල්වා ගුණසිංහ ගුරුන්නාන්සේ උපත ලබනුයේ වර්ෂ 1896 අප්‍රේල් මස 20 දාය. ඒ, බලපිටියේ අම්පේ සිය මහගෙදරය. ඔහුගේ මාපියන් වූයේ අම්පේ ඉයනේරිස් ගුණසිංහ සහ ජී. සාරිනෝනා යුවළය. චාර්ලිස් සිල්වා ගුණසිංහ ඔවුනගේ වැඩිමහල් පුත් රුවණ විය. අම්පේ කතෝලික පාසලෙන් හා කෑගල්ලේ පිරිවෙනින් මූලික අධ්‍යාපනය ලැබු හේ යොවුන් වියේදීම බස්තියන් ගුරුන්නාන්සේ හා රාමිස් සිඤ්ඤෝ ගුරුන්නාසේ ගුරු තන්හි තබා සිංහල ගැමි නාටකය හැදෑරීමට මුල පිරුවේය.

බස්තියන් ගුරුන්නාන්සේ ඔහුගේ ඥාති සොහොයුරා ද (මස්සිනා) විය. මෙසේ නාඩගම, කෝලම ඇතුළු ගැමි නාටක සංකල්පයට අදාළ සෑම අංශයක් ගැනම ප්‍රත්‍යක්ෂ අවබෝධයක් ලබාගත් ඔහු තරුණ වියේදීම රූකඩ කලාව අළලා ද පරිචයක් ලබාගත්තේය. එහිදී මද්දලය නාඩගමේ සුවිශේෂාංගයක් බැවින් ඔහු මද්දල වාදනයේ ද පුහුණුවක් ලැබුවේය. ඒ පුහුණුව කෙතෙක් ද යත් නොබෝ කලකින්ම ඔහු එහි කෙළ පැමිණියෙක් වූයේය. සැබැවින්ම චාර්ල්ස් සිල්වා ගුණසිංහ ගුරුන්නාන්සේ නාඩගම් ගුරුන්නාන්සේ කෙනෙකු බවට පත් වූයේ නාඩගම් ශෛලියෙන් කරනු ලැබූ මුල් නාටක සඳහා ගායනයෙන් ද, මද්දල වාදනයෙන් ද ඔහු විසින් පෙන්වන ලද සුවිශේෂ ප්‍රතිභානය හේතු කොටගෙනය. නාඩගමෙහි චරිත ගොඩනඟා ගැනීමට මද්දල වාදනය හා ගායන හැකියාව මහෝපකාරී වේ.

චාර්ල්ස් සිල්වා ගුණසිංහ ගුරුන්නාන්සේගේ කලා කුසලතාව විහිදුණු තවත් ක්ෂේත්‍රයක් වූයේ නාඩගම් රචනයයි. වෙස්සන්තර නාඩගම, බැලසන්ත, කාලගෝල, රාමායනය ආදි නාඩගන් දොළසකට ආසන්න නාඩගම් සංඛ්‍යාවක් රචනා කිරීමේ ගෞරවය හිමි වන්නේ ඔහුටය. සරච්චන්ද්‍රයන් විසින් රචිත සහ නිෂ්පාදිත ‘පබාවතී’ නාටකයේ සමහර ගීතවල ස්වර මාලා සපයන ලද්දේ ගුරුන්නාන්සේ විසිනි.

මා පේරාදෙණිය විශ්ව විද්‍යාලයට ඇතුළු වූයේ 1956 ජූනි මාසයේදීය. එය කලාව පිළිබඳ තුන් අවුරුදු උපාධි පාඨමාලාවකි. මහාචාර්ය සරච්චන්ද්‍රයන් ඒ වන විට නාට්‍ය කලා ගවේෂණ සඳහා ජපානයට ගොස් තිබිණ. වැඩි කලක් නොගොසින්ම ආපසු පේරාදෙණියට පැමිණි එතුමා අලුත් පන්නයේ නාට්‍යයක් නිෂ්පාදනය කිරීමට සැලසුම් කරන බව අපට සැල විය. එතෙක් පේරාදෙණියේ දක්නට ලැබුණේ මෝලියර්, චෙකොෆ්, ගොගොල් වැනි වෙසෙසින් යුරෝපීය නාට්‍යකරුවන්ගේ ඉංග්‍රීසි පිටපත් සිංහල බසින් සකස් කොට නාට්‍යානුසාරයෙන් රඟ දැක්වීමය.

එම බොහොමයක් නාට්‍ය හාස්‍යෝත්පාදක වශයෙන් ඉදිරිපත් වූ බැවින් එයට සැලකිය යුතු ප්‍රේක්ෂකයින් පිරිසක් සිටියහ. එහෙත් සිංහල නාට්‍යය සංස්කෘතිය කණපිට පෙරළුණේ සරච්චන්ද්‍රයන්ගේ The Folk Drama of Ceylon නම් කෘතිය එළිදැක්වීමෙන් පසුය. මුහුදුබඩ ප්‍රදේශයේ ප්‍රචලිත වූ නාඩගම දේශීය ශාන්ති කර්මවල දෘෂ්‍යමාන වූ අංගෝපාංග හා ලක්ෂණයන් ගෙන් ගහන විය. ඉහතින් සඳහන් කළ පරිදි චාර්ල්ස් සිල්වා, බස්තියන් සහ රාමිස් වැනි ගුරුන්නාන්සේලා මෙම සම්ප්‍රදායේ අගතැන් පැමිණියෝ වූහ. සරච්චන්ද්‍රයන් සොයා ගිය මඟ සහ අරමුණු සාක්ෂාත් වූයේ එතුමා මෙම පැරැණි නාටක කතුවරුන් සහ නාට්‍යකරුවන් සොයා ගොස් ඔවුන් මඟින්ම පැරැණි රංග සම්ප්‍රදාය ගැඹුරින් හැදෑරීම තුළය.

සරච්චන්ද්‍රයන්ගේ සිත් ගත් අංගයක් වූයේ චාර්ල්ස් ගුරුන්නාන්සේ තුළ වූ නිසඟ ස්වර හා තාල ඥානයයි. සැබැවින්ම එතුමනට ගැඹුරු මතකයක් තිබිණ. නාඩගම් ගීතත්, ඒවා නිරූපණය වන ආකාරයත්, ගීතවල තනු හා තාල ආදියත් සැණින් සිහිපත් කිරීමට ඔවුනට මනා මතකයක් හා ශූරත්වයක් පැවතුණි.

“මනමේ” නිෂ්පාදනයේදී සරච්චන්ද්‍රයන් චාර්ල්ස් සිල්වා ගුණසිංහ ගුරුන්නාන්සේ සමඟ එකතු වී මූලික පුහුණුවීම් ආදියට තෝරාගත්තේ විශ්ව විද්‍යාලයේ කලා පීඨ ගොඩනැගිල්ලේ උඩු මහලේ ඉතා කුඩා කාමරයකි. එහිදී ශිෂ්‍ය ශිෂ්‍යාවනට ගුරුන්නාන්සේ ඉදිරියේ නිවැරැදිව නාට්‍ය ශෛලීන් නිරූපණය කළ හැකිදැයි ඔහු විමසිලිමත් විය. ඒ සමඟම ගුරුන්නාන්සේ සමඟ කටහඬ, ගීත ගායනා කළ හැකි සංවාද ආදිය ද අත්හදා බැලුවේය. නාටකය සඳහා අප සති අන්තවලදී පුහුණු වීම් කළේ සංඝමිත්තා නේවාසිකාගාරය අසල රමණීය ස්ථානයක පිහිටි සරච්චන්ද්‍රයන්ගේ නිවසේය. එහිදී ශිෂ්‍යයින් පුහුණු කරන විට ඊට ගුරුන්නාන්සේ දායක වූයේ මහත් කැපවීමකින් බව මා සඳහන් කරන්නේ කෘතඥතා පූර්වකවය. එහිදී විශ්ව විද්‍යාල ශිෂ්‍යයින් වශයෙන් අපට අවබෝධ වූයේ ගුණසිංහ ගුරුන්නාන්සේ තුළ වූ ජනශ්‍රැතියෙහි හසළභාවයය; ගැමි නාටක කලාවේ හසළභාවයය.

තියුණු නිරීක්ෂක මනසක් තිබුණු ගුණසිංහ ගුරුන්නාන්සේට සරච්චන්ද්‍රයන්ගේ මනස ද කියවීමේ නිසඟ හැකියාවක් තිබිණ. තද් කාලයට ඇවැසි වන අන්දමට චිරාගත සම්ප්‍රදායක් නැවත සකස් කර ගත හැකි බව, සාහිත්‍යධරයකු නොවූ ගුරුන්නාන්සේ මනාව අවබෝධ කර ගත්තේය. සරච්චන්ද්‍රයන් සඳහන් කරන අන්දමට මනමේ පර්යේෂණාත්මක අත්හදා බැලීමකි. එසේ නම් ගුරුන්නාන්සේ එතුමාගේ අදහස්වලට අනුකූලව උචිත අන්දමින් බුද්ධිමත්ව නා‍ට්‍යෝචිත නාඩගම් ගීත හා තාල සකස් කර දුනි.

1956 නොවැම්බර් 3 වැනිදා ප්‍රදර්ශනය වූ මංගල දර්ශනයේ සිට මුල් කාලයේ රඟ දක්වන ලද “මනමේ” නාටකය ප්‍රේක්ෂකයින් වැලඳ ගත්තේ එක්තරා මන්දෝත්සාහි භාවයකින් බව අපට පෙනුණි. ඒ මන්දෝත්සාහී බව වඩාත් කැපී පෙනුණේ නගරවලය. එහෙත් ගම් නියම්ගම්වල නාට්‍යය ප්‍රදර්ශනය වූ අවස්ථාවලදී ශාලාවන් පිරී ඉතිරී ගිය බව මම දුටුවෙමි. කෙසේ වෙතත් ඒ සෑම දර්ශනයකදීම ගුණසිංහ ගුරුන්නාන්සේ වේදිකාවේ සයික්ලෝරාමා නම් පසුබිම් තිරය අබියස වාඩිවී සිය මද්දල වාදනය කළේය. එසේ වාදනය කළ ගුරුන්නාන්සේ මුහුණෙහි දිස්වන හැඟීම් සත්‍ය වශයෙන්ම ප්‍රේක්ෂකයා ද රස වින්දේය. වේදිකාවේ වැදි දෙටු චරිතය රඟ දක්වා අවසාන වූ සැටියේ මා ප්‍රේක්ෂකාගාරයේ ඈතට ගොස් වාඩි වී ගුරුන්නාන්සේගේ මුහුණෙහි විද්‍යාමාන වන චමත්කාරය දකිමින් ඉමහත් ආස්වාදයක් ලැබුවෙමි.

1956 දී පේරාදෙණිය විශ්ව විද්‍යාලයට ඇතුළත් වී “මනමේ” පුහුණු වීම් සඳහා ඇතුළු වූ දා අත්දුටු ගුණසිංහ ගුරුන්නාන්සේගේ මද්දලයේ දෝංකාරය වෙසෙසින් මසිතෙහි කා වැදිණ. දශක හයකට පමණ පසුව අදත් යම්කිසි තැනක මද්දලයේ හඬ ඇසේ නම් මගේ මතකය දුවන්නේ පේරාදෙණිය වෙතය. සැබැවින්ම එය මා හදවතට ගෙනෙන්නේ සොඳුරු චමත්කාරයක් සමඟ දැන් දෑත හොවා අල්ලාගත නොහැකි ඒ සොඳුරු අතීතය පිළිබඳ සියුම් සංවේගයකි. ඒ සංවේගය වඩාත් තීව්‍ර වන්නේ එදා අප සමඟ සිටි චාර්ල්ස් සිල්වා ගුරුන් සමඟ තවත් බොහෝ දෙනා අද අප අතර නැති නිසාය.

සැබැවින්ම චාර්ල්ස් සිල්වා ගුරුන්නාන්සේ හා “මනමේ” නළුවන් අතර තිබුණේ ඉතාමත් සමීප මෙන්ම සුහද ඇසුරකි. තදට පීරා පිටුපසට කර බැන්ද පුංචි කොණ්ඩය ද සහිතව, කොටට ඇන්ද පලයකාට් සරමින් ද සැරසුණු චාර්ල්ස් සිල්වා ගුණසිංහ ගුරුන්නාන්සේ විසි වන, තිස් වන වියේ පසු වූ තරුණ උපාධි අපේක්ෂක කැල සමඟ ගත කළේ ඉතාමත් සංයමයකින් යුතු වූ බැඳීමකි.

ශූර මද්දල වාදකයකු වීම නිසාම කර්ණ රසායන ශබ්ද මාධූර්යකින් සමන්විත තාල, වන්නම් අනුව අඩි තබමින්, වේදිකාවේ සැරිසරන නළු නිළියන් හට ගුරුන්නාන්සේ ගෙන් ලැබුණු පිටිවහල අසීමිතය. ගොරහැඬි චරිතයක් රඟපෑ අසහාය නළු එඩ්මන්ඩ් විජේසිංහ නිතරම පැවසුවේ ගුරුන්නාන්සේ ගෙන් පෙර නුවූ විරු බලපෑමක් සිය නළු ජීවිතයට ලැබුණු බවයි. මනමේ නාඩගම අවසන “සැමියාගේ අණ පරිදි ඔහුගේ දෑතට කඩුව දුන්නා නම් ඔහු ඔබ මරා දමන්නේ” යයි මනමේ කුමරිය පැවසීම වැදි රජු ප්‍රකෝප කරවන්නකි. එම වචනවලින් ප්‍රකෝප වූ වැදි රජු වියරු වී අඩි හප්පා ඊළඟ අඩිය ඉතා දැඩි ලෙස වේදිකාවේ තබන්නේ චාර්ල්ස් ගුරුන්නාන්සේගේ මද්දල් පහරින් උද්දීපනය වී බව විජේසිංහ නිතර පැවැසීය.

සරච්චන්ද්‍රයන් අවුරුදු ගණනාවක් පර්යේෂණ කරමින් වෑයම් කළේ අපට අනන්‍ය දේශීය නාට්‍ය කලාව කවරේදැයි විමසීමය. “මනමේ” නිෂ්පාදනයේදී ඔහුගේ අභිලාෂය වූයේ විදග්ධ ප්‍රේක්ෂකයාට රස විඳිය හැකි අපට අනන්‍ය නාටකයක් වේදිකාව මත දිග හැරීමය. එහිදී ඔවුනට මහත් සේ පිටිවහල් වූයේ ඊට චාර්ල්ස් සිල්වා ගුණසිංහ ගුරුන්නාන්සේගේ දුන් දායකත්වයයි. ගුරුන්නාන්සේගේ ඥාති පුත්‍ර නාඩගම් ශිල්පී හේමපාල රණසිංහ මහතා මෙසේ කියයි.

“(ඔවුනගේ) නාඩගම්, නැටුම, ගායනය, මද්දල වාදනය, කෝලම් නැටුම් හා රූකඩ කැපීම පිළිබඳ දැනුම අතිවිශාලය. කලාව කලාවක් මිස ජීවත් වීමේ මාර්ගයක් කර නොගත් මෙතුමා මිය යන විට තිබුණේ පාරම්පරික ඉඩකඩම් හා ගේදොර පමණි. ඔහු මුවින් ගී සිංදු පිට නොවූයේ නම් ඒ අවසාන කාලයේ ඇදුම රෝගයෙන් පෙළෙමින් දුක් විඳි කාලයේ පමණක් බැව් මම දනිමි”

(“මනමේ මුල් ගුරු චාලිස් සිල්වා ගුණසිංහ ගුරුන්නාන්සේ - තිලකරත්න කුරුවිට බණ්ඩාර සහ හේමපාල රණසිංහ - පිටුව 133-135”)

වයෝවෘද්ධව සිටිය ද 1969 මැයි 29 ‍වැනි දින අම්බලන්ගොඩ නගර ශාලාවේ දී සිය වැඩිමහල් පුත් නෝමන් ගුණසිංහගේ සහාය ඇතිව ඔහු නිෂ්පාදනය කළ “වෙස්සන්තර” නාඩගමේ සුවිශේෂ වාක්‍ය ඛණ්ඩයක් දුටු බව පියසේන කොස්තා මහතා පවසයි:

“ආචාර්ය එදිරිවීර සරච්චන්ද්‍ර මහතාගේ උපදෙස් පරිදි චාර්ල්ස් සිල්වා ගුරුන්නාන්සේ විසින් පැරැණි නාඩගම් සම්ප්‍රදායට සකස් කරන ලදි. මේ සටහනින් අපේ ගුරුන්නාන්සේ කොතරම් අව්‍යාජ පුද්ගලයෙක් වශයෙන් දිවි ගත කළා ද යන්න පැහැදිලි වේ.”

(“මනමේ මුල් ගුරු චාර්ල්ස් සිල්වා ගුණසිංහ ගුරුන්නාන්සේ” - තිලකරත්න කුරුවිට බණ්ඩාර සහ හේමපාල රණසිංහ - පියසේන කොස්තා - පිටු 29 - 33)

1962 අප්‍රේල් 13 වැනි දින අම්පේ මහ ගෙදර සිය නිවසේ දී එතුමා අභාවප්‍රාප්ත වන විට මා සේවය කළේ ගාල්ල දිස්ත්‍රික්කයේ, තල්පේ පත්තුව, උණවටුන ආදායම් පාලක නිලධාරී කාර්යාලයේය. සරච්චන්ද්‍ර ගුරු දේවයාණන් සහ මනමේ නාට්‍යයෙහි රඟපෑ නළු නිළියන් සහිත සම්භාවනීය පිරිසක් සමඟ මට එතුමාගේ අවමංගල්‍යය උත්සවයට සහභාගි වීමට හැකි විය.