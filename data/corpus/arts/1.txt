ඓතිහාසික කන්ද උඩරට ඇසළ පෙරහර මහා මංගල්‍ය චිරාගත සම්ප්‍රදායානුකූලව මෙවරද අති උත්කර්ෂවත් අයුරින් පැවැත්වේ. 
පසුගියදා චාරිත්‍රානුකූලව කප් සිටුවීමෙන් ඇරඹි මෙම පෙරහර මංගල්‍යයේ සතර දෙවියන් උදෙසා පැවැත්වෙන දේවාල අභ්‍යන්තර පෙරහර මේ දිනවල පැවැත් වේ.

බෞද්ධ ජනතාවගේ මුදුන් මල්කඩ සේ සැලකෙන ශ්‍රී ධන්ත ධාතූන් වහන්සේ උදෙසා පැවැත්වෙන මෙම ආගමික හා සංස්කෘතික මංගල්‍යය හෙළයේ මහා සංස්කෘතික මංගල්‍යය ලෙසද හැඳින් වේ. ශ්‍රී ධන්ත ධාතූන් වහන්සේගේ භාරකාරත්වය හොබවනු ලබන මල්වතු අස්ගිරි මහා නාහිමිවරුන් ප්‍රමුඛ මහා සංඝරත්නයේ පූර්ණ ආශිර්වාදය හා අනුශාසකත්වය මත දියවඩන නිලමේතුමන්ගේ අධීක්ෂණයෙන් මේ උතුම් පෙරහර මංගල්‍යය පැවැත්වේ. ජාතියේ සංස්කෘතික මංගල්‍යය වූ දළදා පෙරහර පිළිබඳව දියවඩන නිලමේ නිලංග දෑල බණ්ඩාර මහතා සමග කරන ලද සම්මුඛ සාකච්ඡාවකි මේ.

ශ්‍රී දළදා වහන්සේ උදෙසා ලෝකවාසී බෞද්ධ ජනතාව අද පූජා පවත්වන්නේ ජීවමාන බුදුන් හා සමාන අයුරින්. එදා සිට අද දක්වා පැවත එන විශේෂ වත් පිළිවෙත් මොනවාද?
දළදා වහන්සේ වෙනුවෙන් පැවැත්වෙන සේවාව බාර නායක හිමිවරුන් එදා ආනන්ද හිමියන් බුදුන් වහන්සේට උපස්ථාන කළ අයුරින් අදත් දළදා වහන්සේට උපස්ථාන කරනවා. වත් පිළිවෙත් කරනවා. ඒ අතරින් මුව දෝවනය, දැහැත් පූජාව, ශ්‍රී මුඛය පිරිසිදු කිරීම ඇතුළු වත් පිළිවෙත් පැරණි රජ දරුවන්ගේ කාලයේ සිට මේ දක්වාම දළදා මැදුරේ කෙරෙනවා.

 දළදා වහන්සේ උදෙසා වාර්ෂික පෙරහර හතරක් දළදා මැදුරේ පැවැත්වෙනවා. ඒ අතරින් පෙරහර මංගල්‍යය දෙස් විදෙස් ජනතාවගේ වැඩිම අවධානයක් දිනා ගැනීමට හේතුවක් තිබෙනවාද?
දළදා වහන්සේ උදෙසා අපි වාර්ෂික පෙරහර 04 ක් පවත්වනවා. අලුත් සහල් මංගල්‍යය, අලුත් අවුරුදු මංගල්‍යය, පෙරහර මංගල්‍යය, කාර්තික මංගල්‍යය වශයෙන්. පෙර රජ දවස රාජ්‍යත්වයේ සංකේතය වුණේ දළදා වහන්සේ. එදා රජුන් ජනතාව උපරිම අයුරින් සම්බන්ධ කොටගෙන ඉතා ඉහළින් මෙම පෙරහර මංගල්‍යය කර තිබෙනවා. අදත් එය ඒ ආකාරයෙන්ම කෙරෙනවා. දළදා වහන්සේ තරම් වටිනා සම්පතක් එදත් අදත් අපේ ජනතාවට නොතිබුණා කීවොත් එය නිවැරදියි. ඒ නිසා හැකි උපරිමයෙන් දළදා වහන්සේ උදෙසා පැවැත්වෙන මෙම පූජෝපහාර පෙරහර මංගල්‍යය වැදගත් තැනක් ගන්නවා. ඒ වගේම අවධානයක් දිනා ගන්නවා. 

දළදා වහන්සේ හා සතර මහ දෙවිවරුන් වෙනුවෙන් පැවැත්වෙන මෙම පෙරහර මංගල්‍යයේ වැදගත් තැනක් ගනු ලබන්නේ පැරණි නැකත් හා චාරිත්‍ර. ඒ සම්බන්ධයෙන් පැහැදිලි කිරීමක් කළොත්?
ඔව්. මෙම පෙරහර මංගල්‍යයේ වැදගත් තැනක් ගනු ලබන්නේ පැරණි නැකත් හා චාරිත්‍ර. ඒ අනුව කප් සිටුවීමේ සිට පෙරහර කරඬුව ගන්ධ කුටියෙන් පිටතට වැඩමවීම, පෙරහර පිටත්වීම, පෙරහර ගෙවදීම ආදිය කරනු ලබන්නේ ඒ තැනක් චාරිත්‍ර උපරිමයෙන් සැලකිල්ලට ගනිමිනුයි. 

මෙම පෙරහර මංගල්‍යයේ වැදගත් තැනක් හිමිවන්නේ කුමන අංශවලටද?
වැදගත් තැනක් හිමිවන්නේ කලා ශිල්පීන් හා සහභාගි කර ගන්නා අලි ඇතුන් ප්‍රමාණයටයි. මෙම පෙරහර මංගල්‍යය සඳහා කලා ශිල්පීන් 2500 ක් හා අලි ඇතුන් 100 ක් පමණ සහභාගි කර ගන්නවා. 

මේ කටයුතු නිසියාකාරව කර ගැනීම සඳහා කොපමණ මුදලක් වැය වෙනවාද? මේ සඳහා දායකත්වය දරන විශේෂිත පුද්ගලයින් සිටිනවාද? 
අද වනවිට මේ කටයුතු සඳහා රුපියල් ලක්ෂ 400 ක් පමණ වැය වෙනවා. ජනාධිපතිතුමන් ඇතුළු රජයේ පූර්ණ දායකත්වය මේ සඳහා ලැබෙන බව කිව යුතුමයි. ඒ වගේම ප්‍රවාහන, සෞඛ්‍ය ආරක්ෂාව, ඇතුළු අංශ ගණනාවකින් මේ සඳහා බැතිබර දායකත්වයක් ලැබෙනවා. කිසිම පුද්ගලික ලාභ අපේක්ෂාවකින් තොරව රජයේ හා පුද්ගලික අංශයෙන් මෙම කටයුත්ත සාර්ථක කර ගැනීමට දායකත්වය ලැබිමත් විශේෂ දෙයක්. 

පෙරහර තුළදීම වැදගත් කාර්යභාරයක් ඉටු කරන්නේ නර්තන ශිල්පීන් විසින්. මෙම නර්තන ශිල්පීන් ඇගයීමට ලක් කර ඔවුන් ආරක්ෂා කිරීමට විශේෂ වැඩපිළිවෙළක් සකස් කර ඇති බව වාර්තා වුණා?
එදා පෙරහර සඳහා කලා ශිල්පීන් සහභාගි වූයේ ඔවුන්ට පැවරූ වගකීමක් ලෙසයි. නමුත් අද තත්ත්වය ඊට වෙනස්. අද බොහෝ කලා ශිල්පීන් වෙනත් රැකියාවලට යොමු වී සිටිනවා. පෙරහර කටයුතුවලට මෙම දායකත්වය බාධාවක් බැවින් ඔවුන්ට වෘත්තීය වටිනාකමක් ලබා දී ඔවුන් රැක ගැනීම අපේ යුතුකමක්. 

මෙම පෙරහර මංගල්‍යය ඔබතුමාගේ ප්‍රධානත්වයෙන් පවත්වන ලබන 10 වැනි පෙරහර මංගල්‍යය. මේ කාලය තුළ ඔබතුමාගේ වගකීම් එලෙසම ඉටු වී තිබෙවාද?
ඔව්. පෙරහර මංගල්‍යයේ සම්ප්‍රදායික බව ආරක්ෂා කර ගනිමින් ගුණාත්මක බව හා අනිකුත් සියලු වටිනාකම් ඉහළ නැංවීම සඳහා පසුගිය කාලය පුරාම මා විශේෂ අවධානයක් යොමු කළා. මා පත්වීමට පෙර දළදා පෙරහරේ නටන්න බැරි අයත් නැටුම් කණ්ඩායම්වලට ඇතුළත්ව සිටියා. මා ඒ සියල්ල වෙනස් කළා. දැන් මෙහි නටන්න බැරි අය නෑ. එහෙම කෙනෙක් ඉන්නවා නම් පෙන්වන ලෙසට මම අභියෝග කරනවා.  මාත් හොඳ නැට්ටුවෙක් නිසා මට බොරු කරන්න බෑ. නවකයින් මම පුද්ගලිකවම අධීක්ෂණය කරනවා. හොඳ නැට්ටුවෙකුට ගායන, වාදන හැකියාවත් තිබිය යුතුයි. මේ අංශ තුනම ප්‍රගුණ කළ අය විතරයි මම සම්බන්ධ කරගෙන තියෙන්නේ. 

දළදා පෙරහර මංගල්‍යයේ ඇති විශේෂතා සම්බන්ධයෙන් කතා කළොත්?
උඩරට, පහතරට,සබරගමු ලෙසට මෙම සම්ප්‍රදායික නැටුම් අංශ 3ක් පැවතියත් මෙම පෙරහර මංගල්‍යයට එක්කර ගන්නේ උඩරටට ආවේණික කලා අංග පමණයි. ඒ වගේම පත්තිනි දේවාල පෙරහැරේ හැර අනෙක් දේවාල තුනෙහි පෙරහැරවල දළදා පෙරහරේද කාන්තා සහභාගීත්වයක් දක්නට නෑ. එසේම හාස්‍ය උපදවන කලා අංග නෑ.

මෙවර කුඹල් පෙරහරේ වෙනස්කම් කිහිපයක් කිරීමට නියමිතයි නේද?
කුඹල් පෙරහරේ හා රන්දෝලි පෙරහරේ වෙනස්කමක් නොමැති වන ලෙස විවිධ නර්තන අංග පසුකාලීනව එකතු වී තිබුණා. නමුත් පෙර පැවැති සම්ප්‍රදායයන් ආරක්ෂා කර ගනිමින් කුඹල් පෙරහර සඳහා සුදු හා ඊට ගැළපෙන රන්වන් වර්ණ සහිත ඇඳුම් භාවිතා කරනවා. මේ ඇඳුම් සියල්ල අලුතෙන් මස්සවනු ලැබුවා. මෙවර අලි ඇඳුම් හැඩ කිරීම සඳහා දේශීය පිත්තල, තඹ, රිදී වලින් සකස් කළ බොක්කාල වැනි නිර්මාණ යොදා ගත්තා.