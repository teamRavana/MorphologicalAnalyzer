පුවත්පත් සාහිත්‍ය අතිරේකවලින් සැබෑ සාහිත්‍ය වින්දනයක් ලැබේ ද?
මෙරට විවිධ පුවත්පත්වල පළ වන සාහිත්‍ය අතිරේක මඟින් සාහිත්‍යයට, ලේඛකයාට පාඨකයාට , රසඥතාවට සේවයක් වේද යන්න පිළිබඳ ලේඛකයන්, විද්වතුන්, විචාරකයන් දැක්වූ මතවාද ගියවර පළ විය. මේ සංවාද මණ්ඩපය අද විවෘත කරනුයේ අනේකවිධ පුවත්පත්වල සාහිත්‍ය අතිරේක සංස්කාරකවරුන්ටය. ඔවුන්ගේ මතවාද ඔස්සේ මේ ලිපිය සැකසුණි.

මතු පරපුර ඥානනය කිරීම අත්‍යවශ්‍යයි
දිනමිණ සාහිත්‍ය අතිරේකය ලිවිසැරිය - 
දිනමිණ පුවත්පතේ ප්‍රධාන කර්තෘ - ගාමිණී ජයලත්
භාෂාවක් නැති තැන සාහිත්‍යයක් බිහිවෙන්නේ නැහැ. සාහිත්‍ය බිහිවීමටත්, එය රසවත්වීමටත් භාෂාව අවශ්‍යයි. අද ලංකාවේ මිනිස්සු සාක්ෂරතාවය අතින් ඉදිරියෙන් සිටිනවා.

ආසියාතික මිනිස්සු ලැබූ සාක්ෂරතාව ඔවුන් සාහිත්‍යයට ඇල්මක් දක්වන්න හේතුවක් කරගෙන. මේක අපේ හෙට දවසට වගේම අනාගත පරපුරට සුබ ලකුණක්. වර්තමානයේ සාහිත්‍ය පිටු හැම එකක්ම මේ කාර්යය ඉටු කිරිමට සමත් වියයුතුයි. මීළඟට වැදගත් වෙන්නේ සාහිත්‍ය පිටුවලට අදාළ දේවල් පමණක් ඉදිරිපත් කිරීමයි. ඒ පිළිබඳ අවබෝධයක් සංස්කරණය කරන්නන්ට තිබියයුතුයි. හෙට පරපුර ඥානනය කරන ආකාරයෙන් සාහිත්‍ය අතිරේකයේ පිටු සකස් කළයුතුයි.

දීර්ඝ ලිපිවල‍ට වඩා කෙටි ලිපි වැදගත්
ලක්බිම පුවත්පතේ විශේෂාංග කර්තෘ සහ ප්‍රතිභා සාහිත්‍ය අතිරේකයේ සංස්කාරක
කපිල කුමාර කාලිංග
ඉතිහාසයේ සාහිත්‍ය අතිරේකයන් සමඟ අද සාහිත්‍ය අතිරේකයන් සැසඳුවහම එය වෙනස් වී ඇති බව පැහැදිලියි. පසුගිය දශක දෙක තුන දෙස බැලුවහම ඉහළ වටිනාකමක් ඇති සාහිත්‍ය ලිපි නිර්මාණය වුණා. පසුකාලීනව ඒවා ග්‍රන්ථාරූඪ වීමට එය බලපෑවා. අද තියෙන්නේ විද්වතුන් සමඟ කරන සංවාදයන්. ඒත් ඒවා සාරවත් නැහැ. සංක්ෂිප්තයි. බොහෝ වෙලාවට ලේඛකයා අසන ප්‍රශ්නවලට සීමා වෙනවා. අසන ප්‍රශ්නවලට සීමාවෙන නිසා ශාස්ත්‍රීය භාවය අඩුවී තිබෙනවා.

අද හැම දෙයක්ම වේගවත්. ජනතාව කාර්යය බහුලයි. මේ නිසා දීර්ඝ ලිපි කියවන්න අවස්ථාවක් ලැබෙන්නේ නැහැ. මේ නිසා දීර්ඝ ලිපි නිර්මාණය කිරීම පලක් වෙන්නේ නැහැ. මේ නිසා කෙටි ලිපි තමයි අවශ්‍ය වෙන්නේ. ඒ කියන්නේ අර්ථයට හානි නොවන ආකාරයේ සාරවත් ලිපි රචනා කිරීමට උත්සහ දැරීම වැදගත් වෙනවා. වෙළෙඳ දැන්වීමක් වුවත්, සංක්ෂිප්තව ඉදිරිපත් කිරීම වැදගත්. මේ නිසා සාහිත්‍ය ප්‍රබෝධයක් දක්නට ලැබෙන්නේ නැහැ. අනවශ්‍ය වැල්වටාරම් වලට වඩා කෙටි ලිපි ඉදිරිපත් කිරීම වැදගත්. පිළිගත් සාහිත්‍යධරයන්ගේ නම් පිටුවක ලිපියක් ඉදිරිපත් කිරීමේ වරදක් වෙන්නේ නැහැ.

පිටුසැකසුම වුවත් ආකර්ෂණීය වීමට නම් ලිපි කෙටි වියයුතුයි. නැති නම් සැකසුම නිසි ආකාරව සාදා ගැනීමටත් පාඨක අවධානය දිනා ගැනීමටත් හේතූ වෙනවා. දීර්ඝ ලිපි සැකසුමට වඩා කෙටි ලිපි ඉදිරිපත් කිරීමෙන් නව පාඨක පිරිසක් දිනාගැනීමට හැකි වෙනවා.

විවිධ බලපෑම් තියෙනවා
 
දිවයින පත්‍රයේ වටමඬල සාහිත්‍ය අතිරේකයේ සංස්කාරක
ලක්මාල් බෝගහවත්ත
වර්තමානයේ සාහිත්‍ය පිටු සෑම පත්‍රයකටම පොදු දෙයක් වෙලා. ඒත් ඒවාහි පළවෙන්නේ එකම පිරිසකගේ ලිපි. ඒත් අලුත් දෙයක් විශේෂ පළ වීමක් සිදුවෙන්නේ නැහැ. ඒ පිළිබඳ තිබෙන මතවාදයන්, හුදෙක් පුද්ගලික හඳුන්වාදීම්. පුද්ගලික හඳුන්වාදීම් මත අදහස් ප්‍රකාශ කිරීමට ඇති ඉඩ ප්‍රසතාවන් වැඩියි. ඒ නිර්මාණය රස විඳ කරනු ලබන විවේචනයන් විචාරයන් බොහෝ දුරට අඩුයි.

කෙටිකතා, නවකතා සංග්‍රහ කාව්‍ය නිකුත්වීමෙන් පසු, ලේඛකයාට සිදුවී තිබෙන්නේ තමන්ගේ පොත අලෙවි කරගැනීමයි. මේ අභියෝගයට මුහුණ දෙන්න ඔවුන් සාහිත්‍ය අතිරේකයන්ගේ සාහිත්‍ය පිටු භාවිතා කරනවා. එතනදී සාහිත්‍ය සමාජයත් සමඟ ඍජු සම්බන්ධතා ගොඩනඟගෙන ඇති පිරිස් ජයග්‍රහණය කරනවා.

ඇතැම් ලේඛකයන් තමන්ගේ පළ කරන හැම පොතක, තම සම්බන්ධතා මත පළකරවා ගන්නවා. ඒ සම්බන්ධව සංස්කාරකවරුන්ට විවිධ බලපෑම් කරනවා. ඇත්තෙන්ම අවාසනාවන්ත තත්ත්වයක්. ඒ වගේම තමන්ගේ කෘතිය පිළිබඳ සාහිත්‍ය පිටුව භාවිතා කර ඒ පිළිබඳ විවේචනයක් පළකළහොත්, ඒ පිළිබඳ උරණ වී , එකී ලේඛකයන් සංස්කාරවරුන්ට විවිධ බලපෑම් කරන අවස්ථා ඇති‍වෙනවා. එවැනි විවේචන පළ කෙරුණ සාහිත්‍ය අතිරේකයන් නොබලන ලෙසටත් පවසනවා.

සාහිත්‍ය සමාජයේ තීරක බලවේග තමා ලෙස හුවා දැක්වීමට, උත්සාහ කරනවා. මාධ්‍ය හෝ සාහිත්‍ය, සමාජය සමඟ සම්බන්ධයක් නොමැති ඇතැම් ලේඛකයන්ගේ නිර්මාණත්වය අතින් උසස් කෘති සාහිත්‍ය අතිරේකයන්හි පළ වෙන්නේ නැහැ.

සාහිත්‍ය අතිරේකයේ පළවෙන අන්තර්ගතය මෙන්ම පිටු සැකසුමත්, ඉතාමත් වැදගත්. පාඨක අවධානය දිනාගැනීමට පිටුසැකසුම බෙහෙවින්ම බලපානවා. ඒ වගේම සාහිත්‍ය අතිරේකයේ පිටු සැකසුමෙන් බලපෑමක් කළහැකිය.

තියෙන අඩුපාඩු හදාගත යුතුයි
 
රාවය විශේෂාංග කර්තෘ සහ මකරන්දය සාහිත්‍ය අතිරේකයේ සංස්කාරක
විමලනාත් වීරරත්න
 සමහර කොටස් ඉන්නවා සාහිත්‍ය පිළිබඳ අවධානයක් යොමු කරන පිරිස. තවත් අය ඉන්නවා දේශපාලන පිටු පිළිබඳ උනන්දුවක් දක්වන පිරිස. සමකාලීන දේවල් මේ ඕනෑම දෙයක් පිළබඳව පාඨකයන්ගේ අවධානය යොමු වෙන්න පුළුවන්. සාහිත්‍ය විතරක් නෙවෙයි ඕනෑම දෙයක් කරන විට අඩුපාඩුවෙන්න පුළුවන්. මගෙන් වුණත්, අඩුපාඩු වියහැකියි. මං ඇතුළු සෑම කෙනෙක්ම අඩුපාඩු මඟ හරවා ගන්න උත්සහ කළයුතුයි.

ලංකාවේ සාහිත්‍ය ධාරාව තියුණු ලෙස විවේචනයට ලක්කරන්න අවශ්‍යයි. ඒ වෙනස වෙන ආකාරය තවමත් ප්‍රමාණවත් නැහැ. සාහිත්‍ය කලාවක් බිහිවෙන්නේ විචාර කලාව නිසායි. ආරම්භයේදී අපේ ‍රටේ හොඳ සාහිත්‍ය විචාරයන් බිහි වුණා. මාර්ටින් වික්‍රමසිංහ, අජිත් සමරනායක,රෙජී සිරිවර්ධනයන් ගේ විචාරයන් ගෙන් තියුණු විග්‍රහ කිරීමක් සිදු වුණා. තියුණු විචාරයකින් පසු දක්ෂ ලේඛක ප්‍රජාවක් බිහිවෙනවා. ටෙනිසන් පෙරේරා, ජයතිලක කම්මැල්ලවීර සුනේත්‍රා රාජකරුණානායක, සුමිත්‍රාරාහුබද්ධ වැනි ලේඛක ලේඛිකාවන්ගේ සාහිත්‍ය ග්‍රන්ථයන් තියුණු බව ඔපවත් වෙනවා.

විචාරයකින් සිදුවෙන්න ඕනේ,අඩුපාඩුකම් පෙන්වා දෙනවාට වඩා සිදු වී ඇති අඩුපාඩු මකා ගන්නේ කෙසේ යන්න මාර්ගය සලස්වාදීමයි. සාහිත්‍ය විචාරයට සම්බන්ධ විවිධ මිනුම් දඬු තියෙනවා, ඒත් ලෝක සාහිත්‍ය තියෙන්නේ එක් තලයක්. ලෝක සාහිත්‍ය පිළිබඳ ලිවීමෙන් අපේ සාහිත්‍යකරුවන් ලෝක සාහිත්‍යයේ ආභාසය ලබන්න පුරුදු වෙනවා.

ඇතැම් අය රුසියන් සාහිත්‍ය කියවීමට විශේෂ පෙලඹවීමක් තියෙනවා. තවත් අය ලතින් ඇමෙරිකානු සාහිත්‍යය කියවීමට නැඹුරුවක් දක්වනවා. මාකේස්, කොයියෝ අපේ සාහිත්‍යයට බලපා තියෙන්නේ ඒ ආකාරයට. නිර්මාණකරුවන් තමන්ගේ සාහිත්‍ය උසස් ලෙස කරන්න මේ නිසා නිතැතින්ම පෙලඹෙනවා. නිර්මාණ කිරීමට නම් විචාර පිළිබඳ නිසි අධ්‍යයනයක් තිබියයුතුයි. ඒ අධ්‍යයනය ද සාහිත්‍යය අතිරේකයකින් වියයුතුයි. එසේ නොවන්නේ නම් එවැනි තත්ත්වයන් ඇති කරගැනීමට තරම් දියුණු වියයුතුයි. අර්ථවත් විචාරයකට සාහිත්‍ය පිටුවක ඉඩක් දෙන්න මං නම් කැමැතියි. මගේ සහෝදර සාහිත්‍ය අතිරේක කරන සහෘදයන් පවා අර්ථවත් විචාරයන්ට ඉඩ දෙයි කියලා මං හිතනවා. ඒ අද තියෙන වෙළෙද ක්‍රියාවලිය මත සාහිත්‍යයට ඇති ඉඩ සීමා වී තියෙනවා. දැන‍්වීම් කලාව අද සාහිත්‍යට ඇති ඉඩ ප්‍රස්තාව අඩු කරලා. ඇත්තටම මේ දුර්වලතාව අපේ පුවත්පතේ වෙන වාර ප්‍රමාණය නම් ඉතාමත් අඩුයි.

වර්තමානයේදී සාහිත්‍ය අතිරේකයන්ගේ කතිකාවතට ලක්නොවෙන සිදුවීම් පිළිබඳ අවධානය යොමුකළ යුතුයි. සමකාලීන සාහිත්‍යයට අදාළ වෙන සමකාලීන සංකල්පයන් නිර්මාණයන්ගෙන් පුබුදුවාලීය යුතුයි. එමෙන්ම මිනිස් මනස ස්පර්ශකළයුතුයි. රුසියන් සාහිත්‍යයේ ගෝකිගෙන් මිනිස් මනස ස්පර්ශ වීම අප අත්දැකීමෙන්ම ලැබුවා. සහිත්‍ය රසය දැනෙන ආකාරයට වෙනස්වෙනවා. සාහිත්‍ය ක්‍රියාවලිය ඉතාමත් ප්‍රබලයි. සිද්ධාර්ථ කෘතියේ , සිද්ධාර්ථ, ගෝවින්ද, වාසුදේව යන චරිත නිරූපණය වෙනවා. මේ කෘතිය කියවන එක් එක් පුද්ගලයා ඒ චරිතයට ආකර්ෂණය වෙන්නේ විවිධ ආකාරයට. මං ගෝවින්දගේ චරිතයට ආකර්ෂණය වෙලා තියෙනවා. ඔහු අත්දැකීම් ලැබීමට පෙලඹෙනවා. එක් එක් චරිතය එකිනෙකට නොදෙවැනි ආකාරයට නිර්මාණය වෙලා තියෙනවා.

සාහිත්‍ය අතිරේකයක පිටු වුවත් මේ එකිනෙකට වෙනස් වූ රසවත්භාවයක් උද්දීපනය කිරීමට සමත්විය යුතුයි. සාහිත්‍ය තීරු ලිපි ගීත, විචාර යන ප්‍රවර්ගයන් පාඨකයන් තම තමන්ගේ රසඥතාවය අනුව කියවීමට නැඹුරුවෙනවා. උදාහරණ ලෙස ලියනගේ අමරකීර්ති මහතාගේ විචාර වැඩිපුර කියවීමේ ප්‍රවණතාවක් දක්වනවා. පොතක් මිලදී ගැනීමට විචාරයක් බෙහෙවින්ම බලපානවා. ඒ වගේ විචාරයකින් මිලදී ගැනීමට බලපෑමක් ඇති කරනවා කිවුවොත් නිවැරැදියි. ඒවගේම සාහිත්‍ය පිටුවලට පිටු සැකසීමෙන් දෙනු ලබන ආකර්ෂණයත්, වැදගත්. පිටුවක වෙනසක් යනු පිටු සැකසුම පමණක් නෙවෙයි, මං හිතන්නේ පිංතූර භාවිතා කිරීමත්, කෙටි යෙදුම්, කෙටි වාක්‍ය භාවිතා කිරී‍මත්, සාහිත්‍ය පිටුව ආකර්ෂණ කරගැනීමට බෙහෙවින්ම හේතුවෙනවා. පිටු සැකසුමේ වෙනසටත් පාඨකයෝ කැමැතියි. ලිපි ඉදිරිපත් කිරීමේදී කෙටි වුවත්, අර්ථයට බාධාවක් නොවන ලෙස ඉදිරිපත් වියයුතුයි. ඉන් අර්ථය ග්‍රහණය කරගැනීමට හැකිවේ. සාහිත්‍යයේ බැහැර කිරීමට නොහැකි නිර්මාණයක් සහ පිටුසැකසුමක්, නිර්මාණය කිරීමෙන් සාහිත්‍ය අතිරේකය සාර්ථක වේ.

සිත සුවපත් කරන අතිරේක ඕනෑ
 
ඩේලිනිවුස් නියෝජ්‍ය විශේෂාංග කර්තෘ, මියුස් සාහිත්‍ය අතිරේකයේ සංස්කාරක
සචිත්‍ර මහේන්ද්‍ර
වර්තමානයේ මිනිස්සු ආසයි සාහිත්‍ය කියවන්න. ඒත් අද ‍බොහෝමයක් පුවත්පත්වල තියෙන්නේ දේශපාලන කතාන්දර. සාහිත්‍ය සහ සංස්කෘතිය පිළිබඳ දක්නට ලැබෙන්නේ ඉතාමත් අඩුවෙන්. පුවත්පත්වල සාහිත්‍ය හා සංස්කෘතිය පිළිබද විශේෂයෙන් කතා කරන්න ලැබෙන්නේ මේ අතිරේකවල. එක් එක් පුවත්පත්වල ඒ ඒ සාහිත්‍ය අතිරේකයට විශේෂත වූ වෙනස්කම් තියෙනවා.

එහෙම නැති වුණොත් පාඨකයා ස්පර්ශ කරන්න බැරි වෙනවා. සාහිත්‍යයෙන් වියයුත්තේ ආධ්‍යාත්මය පොහොසත් කරන එක. ඒත් අද සිදුවෙන්නේ එකිනෙකාට මඩගසාගැනීමක්.

ඇතැම් අය පොත්පත් නිර්දය ලෙස විවේචනය කරනවා. ඒ වගේම සම්මානවලට බනිනවා. මේ ආකාරයේ ක්‍රියාවලින් සාධු ජනයා බිහි කරන සාහිත්‍යයෙන් ඒ කාර්යය සිදුවෙන්නේ නැහැ. සාහිත්‍ය කියෙව්වහම ජීවිතයට ආධ්‍යාත්මික සුවයක් ඇතිවෙනවා විතරක් නෙවෙයි ජීවිතය ලස්සන කරගන්නත් හැකියාව ලැබෙනවා. ද්වේෂ සහගත දේවල් කිව්වහම මිනිස්සුන්ට මෙනෙහි කරන්න වෙන්නේ ඒ වගේ දේවල්. එයින් ආධ්‍යාත්මිකව සුවයක් අත්වෙන්නේ නැහැ. උදාහරණ ලෙස අරණකට පෙම්බැඳ කියන කෘතිය කියවිමෙන් ආධ්‍යාත්මය සුවපත්වෙනවා.

බොහෝ සාහිත්‍ය අතිරේකයන්හි තියෙන්නේ පුද්ගලයන් මුල් කරගත් සාහිත්‍ය සම්මුඛ සාකච්ඡා. මෙයින් ඥානනයට දායකත්වයක් ලැබෙනවාද කියන එක ප්‍රශ්නයක්. මේ සම්මුඛ සාකච්ඡාවන්වලට භාජනය කරන පුද්ගලයන් අතර සමහරු පොතකට සම්මානයක් ලැබුණහ නිර්දය ලෙස විවේචනය කරනවා. එවැනි අවස්ථාවලදී ජනතාව ඒ පොත කුමක්ද කියන එක පිළිබද තම අවධානය යොමුකරනවා විතරක් නෙවෙයි සාහිත්‍ය අතිරේකය ගැනීමට පෙලඹීමක් ඇති වෙනවා. නමුත් අපේම සහෘද ජනතාවට ලැබෙන්නේ කුමක්ද? සිත සුවපත් කරන සාහිත්‍ය අතිරේකයක් බිහිවෙනවා ද යන්න පිළිබඳව අපට ඇත්තේ ගැටලුවක්. තවත් ප්‍රශ්නයක් උද්ගතවෙලා තියෙනවා. එයට හේතුව හිත සුවපත් කරන සාහිත්‍ය කෘතිවල අල්ප බව. මේ අල්ප බව නැති නම් විරල බව ආධ්‍යාත්මය සුවපත් කරන සාහිත්‍ය අතිරේකයක් බිහි කරන්න හේතුපාදක වී ඇති බව නම් පැහැදිලියි. තරගය මිනිසුන්ගේ ආධ්‍යාත්මික සුවය හොරකම් කරලා කියලා තමයි මට හිතෙන්නේ. ඇත්තම කියනවා නම් මට නම් ඒකේ සැකයක් නැහැ.

අද පුවත්පතක වුවත් සාහිත්‍යයට දී ඇත්තේ අඩු ඉඩක්, ‍ පුවත්පත් මිනීමැරුම්, දූෂණ වංචාවලට දී ඇති ඉඩ ප්‍රමාණය ඉතාමත් වැඩියි. පරාක්‍රම කොඩිතුවක්කුගේ රත්නවලි කියවලා ලැබෙන තෘප්තිමත් බව හෝ වින්දනය අද තියෙන සාහිත්‍ය කියවලා ලැබෙන්නේ නැහැ. මිනිසාගේ බාහිර ස්වරූපය නෙවෙයි සිත අභ්‍යන්තරය සාහිත්‍ය අතිරේකයකින් ස්පර්ෂ වියයුතුයි. සාහිත්‍ය කෘතියක් විවේචනය කරන කොට විවේචනයට බඳුන් වෙන පොත පිළිබඳ විචාරකයාට තියෙන්නේ විවේචනාත්මක අරමුණක්. මේ නිසා පාඨකයාට ලැබෙන අර්ථවත් දෙයක් නැහැ. ‍ග්‍රන්ථයක් විවේචනය කරන විට, එහි හොඳ මෙන්ම නරකත් කිවයුතුය. ඒ වගේම ඒ ග්‍රන්ථය සකස් වියයුතු ආකාරය පිළිබඳ අවබෝධයක් ද ලබා දියයුතුය. සාහිත්‍ය අතිරේකයකත් එවැනි විචාර පළ කිරීම සාර්ථකයි.

අද අවශ්‍ය වන්නේ ජනතාවාදී සාහිත්‍යයක්
 
රිවිර පුවත්පතේ කලස සාහිත්‍ය අතිරේකයේ සංස්කාරක
රවින්ද්‍ර විජේවර්ධන
සාහිත්‍ය පිළිබඳ නිවැරැදි හඳුන්වාදීමක් නැහැ. සාහිත්‍ය අතිරේකවල පුළුල් සංකල්පයන් නැහැ. ඒවගේ සහෘද සංවාදයන් නැහැ. සාහිත්‍ය කලාකරුවා සඳහාමයි. වර්තමානයේ අවශ්‍යවන්නේ ජනතාවාදී සාහිත්‍යයක්. සාහිත්‍ය අතිරේකයක සමාජවාදී අරමුණක් මෙන්ම මානවහිතවාදී බවක් ගැබ්ව තිබිය යුතුයි. නැතිනම් පාඨකයාට ග්‍රහණය කරගැනීමට කිසිවක් නැතිවෙනවා.

අද සං‍වේදී බවෙන් තොරව සාහිත්‍ය කියන්නේ ඊනියා විප්ලවයක් වෙලා. ලෝක සංකල්පයට අනුව සාහිත්‍ය හඳුන්වාදීමක් ලංකාවේ සිදුවෙන්නේ නැහැ. සම්මුඛ සාකච්ඡා කිරීමේ කලාත්මක බවක් නැහැ ප්‍රතිභාවක්, චමත්කාරයක් ගැබ්වෙලා නැහැ.

මාකේස් ගේ සාහිත්‍ය කෘතිවල අරමුණක් තිබුණා. කුන්දේරාගේ සාහිත්‍ය නිර්මාණයන්ගේ සැබෑ සාහිත්‍ය අරමුණක් තිබුණා. ඒත් වර්තමාන සාහිත්‍ය කෘතිවල එවැනි සාහිත්‍ය අරමුණක් නැහැ. සාහිත්‍ය මිනිසාගේ මනස වෙනස් කරන මනෝ විශ්ලේෂණයක් තිබියයුතුයි. ඒත් අද සාහිත්‍යයේ එවැනි මනස විග්‍රහ කිරීමක් සිදුවෙන්නේ නැහැ. පාඨකයාගේ මනසට කතා කිරීමක් සාහිත්‍යයෙන් සිදුවෙන්නේ නැහැ. ඒත් අද වියයුත්තේ එවැනි දෙයක්. සාහිත්‍ය පිටුවලින්ද සිදුවිය යුත්තේ ද එවැන්නක්. සාහිත්‍යයෙන් මනස ස්පර්ශ කිරීමක් සිදුවෙනවා නම් එය ඉතාමත් ප්‍රබලයි.

පැරැණි මතවාද වුවත් නව මානයකින් ඉදිරිපත් වියයුතුයි
 
රන්දිව පුවත්පතේ සංවිත සාහිත්‍ය අතිරේකයේ සංස්කාරක
මොහාන් ක්‍රිෂාන්ත ආරියවංශ
වර්තමානයේ සෑම පුවත්පතකම සාහිත්‍ය පිටු අද විශේෂ අවශ්‍යතාවයක් වෙලා. ඒත් අද සාහිත්‍ය අතිරේකවලින් අත්‍යවශ්‍ය කොටස් මග හැරෙන බව පැහැදිලිව ප්‍රකාශය වෙලා. මෙහෙමත් ප්‍රශ්නයක් තියෙනවා අද සාහිත්‍ය අතිරේක පාඨකයන්ට අවශ්‍ය ආකාරයට සකස් වෙනවා ද? කියන එක. ඒ වගේ බොහෝ සාහිත්‍ය අතිරේක යැපෙන්නේ ප්‍රවීණ සාහිත්‍යකරුවන්ගේ අදහස්වලින්. මේනිසා ප්‍රවීණ අදහස් වුවත්,නව මානයකින් ඉදිරිපත් කළයුතුයි. පරණ සාහිත්‍ය මතවාද වුවත්,නවමානයකින් ඉදිරිපත් කරනවා නම් එය පාඨකයා ආකර්ෂණය කරගැනීමට එය ඵලදායී හේතුවක් වෙනවා.

පැරැණි මතවාද අලුත් ආකල්පයන්ගෙන් යුක්තව අලුත් ආකාරයකින් ඉදිරිපත් කළහොත්, ඉන් පාඨකයා ආකර්ෂණය කරගැනීමට හැකියාව ලැබී තියෙනවා.

ග්‍රන්ථ විචාරයකින් ඉදිරිපත් කළයුත්තේ මේ පොත හොඳයි, මේ ග්‍රන්ථය විචාරය කළයුත්තේ මෙසේය යන්න පිළිබඳ නෙවෙයි. ඇතැම් විචාරකරුවන් ලේඛකයන්ගේ ලේඛනයට වඩා ලේඛකයා විස්තර කරන්න උත්සහ කරනවා. එහෙත් පාඨකයාට ඉන් ලැබෙන ප්‍රයෝජනයක් නැහැ. ඇත්තෙන්ම පාඨකයාට ලැබෙන දෙයක් නැහැ. පාඨකයා බලාපොරොත්තුවෙන්නේ ලේඛකයා විස්තර කරනවාට වඩා ලේඛනය පිළිබඳ දැනුවත්වීමයි.

ලෝක සාහිත්‍ය පිළිබද අපට තියෙන ගනුදෙනුව පිළිබඳ යථාර්ථය අප වටහා දිය යුතුයි.පරණ සාහිත්‍ය මතවාදයන් අලුත් ආකාරයෙන් සමාජගත කිරීම, නිසා සමාජයේ යහපත උදාවේ. සාහිත්‍ය නූතන මතවාදයන් සමඟ ඉදිරිපත් කළයුතුයි. ඍජු සංවාදයකට යාහැකි මට්ටමේ සාහිත්‍ය අතිරේකයක් බිහිකිරීම අපට අවශ්‍යයි.

සාහිත්‍ය අතිරේකයන්ගේ පිටු සැකසුම වෙනස් වියයුතුයි. පරණ වූ පමණින්ම පිටුසැකසුම හොඳ වෙන්නේ නැහැ. නවීන ආකාරයට පිටුසැකසුම ඉදිරිපත් කිරීමෙන් ආකර්ෂණීය ස්වභාවයක් ඇති වෙන්නේ නැහැ. යාවත්කාලීන ආකාරයට පිටු සැකසුම වෙනස්වීමෙන් පාඨක අවධානය වැඩිවෙනවා පමණක් නොව නව පාඨක සංඛ්‍යාවක් ඇති කර ගැනීමට හේතු වෙනවා. පිටුසැකසුමේ දිගටම පැවැතිය යුතු සම්මතයක් නැහැ.