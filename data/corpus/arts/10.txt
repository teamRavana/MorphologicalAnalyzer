දේවාලවලින් පිරුණු දේශය
මෙහි පළමු කොටස පසුගිය සතියේ පළ විය.

රත්නගිරි සහ ලලිත්ගිරි විහාර සංකීර්ණය ඉදිරිපස පිහිටි විස්තර පුවරුවේ තවත් බොහෝ දෑ ලියා ඇත.

“මත නුවන් අලළන නටබුන් හා ප්‍රතිමා විශාල සංඛ්‍යාවෙන්ද පෙනෙන්නේ රත්නගිරි බෞද්ධාගමනය, ක්‍රි.ව. 05 වැනි සියවසේ සිට 13 වැනි සියවස දක්වා කලාවන්ගේ හා ගෘහනිර්මාණ ශිල්පයේද දැවැන්ත වර්ධනයක් ඇති කළ බවය.

‘විශාල සංඛ්‍යාවක් වූ ශෛලමය කැටයම්වලින්ද, සුළු ප්‍රමාණයේ පිත්තල හා ලෝහමය බුද්ධ ප්‍රතිමා සහ ශ්‍රාවක ප්‍රතිමාවලින්ද පෙනෙන්නේ රත්නගිරිය, බිහාරය නාලන්දාව වැනි බෞද්ධ තන්ත්‍රයානික මධ්‍යස්ථානයක් වූ බවය.‍’

දැන්වීම් පුවරුවේ කියා තිබුණාත් මෙන්ම එහි ශෛලමය උළුවස්ස නිල් පැහැති ගල් වර්ගයක මනහර කැටයමින් නෙළා තිබුණි. එය දෙපස බිත්තියේ කුඩා කුටිවල දේවරූප විය. විශාල මැද මිදුල වටා ප්‍රතිමා හා කුලුනු ආදියේ නටබුන් තැන්පත් කර තිබුණි. ඇතුළු වන තැනට වම් පසින් විශාල ශෛලමය, ශාන්ත බුදු හිසක්ද, දකුණු පසින් තවත් බුදු හිස් දෙකක්ද විය. නිරුපද්‍රිතව පැවැති සමයේ මේ ප්‍රතිමා ඉතා විශාලව තිබෙන්නට ඇතැයි සිතිය හැකිය. අඩු තරමින් අනුරාධපුර සමාධි පිළිමය මෙන් දෙගුණයකට වඩා විශාල වන්නට ඇතැයි අනුමාන කළ හැකිය.

මැද මිදුලට මුහුණලා ඉදිරියෙන් වූයේ විශාල ප්‍රතිමා ගෘහයයි. එහි සමාධි මුද්‍රාවෙන් විශාල හිඳි පිළිමයක්ද, දෙපසින් කුඩා දේවරූප දෙකක්ද විය ප්‍රතිමා ගෘහයට ඇතුළු වන දොරටුවට දෙපසින් බිත්තියේ කුඩා කුටිවල බුද්ධරූප සහ බෝධි සත්ව රූපද ගණනාවක්ම විය.

ප්‍රධාන ආශ්‍රමයෙන් පිටත වම් පසින් තවත් විශාල ආශ්‍රමයක නටබුන්ය. මෙහිද භික්ෂුන් සඳහා වූ කුටි ගණනාවකි. එයට ඉදිරිපසින් තවත් ශෛලමය ප්‍රතිමා, ස්තූප ආදියේ නටබුන් රැසකි. ඒවා අතර විශාල බෝසත් හිටි පිළිමයක්ද විය.

මේ නටබුන්වලට මදක් ඉහළින් පිහිටි භූමියේ ප්‍රධාන චෛත්‍යය හා පරිවාර චෛත්‍ය ගණනාවකි. මේවායින් ඇතැම් චෛත්‍යවල ඉහළ කොටස චත්‍රයකින් අලංකාර වූ අතර සමහරෙක, ලංකාවේ චෛත්‍යවල මෙන් උඩට පටුවීගෙන යන කේතුවක් විලාසයකි. ප්‍රධාන චෛත්‍ය වටා පිහිටි පරිවාර චෛත්‍ය මේ ආශ්‍රමයේ විසූ ප්‍රධාන හිමිවරුන්ගේ ධාතු තැන්පත් කර තැනූ ඒවා විය හැකිය. ප්‍රතිමා අතර අවලෝකිතේශ්වර හා තාරා දේවරූප ගණනාවක්ම විය.

මේ සියල්ල නැරඹීමෙන් පසුව මම විශාල නුග ගස ළඟට යළිත් පැමිණියෙමි. එය වටාද බිම පුරා විසිරී තිබුණේ කැඩීබිඳී ගිය ප්‍රතිමා, කුලුනු, කැටයම් ආදියේ කොටස්ය. රත්නගිරිය යහතින් පැවැති යුගයේ මේ පළාතම ඒකාලෝක කළ බෞද්ධ මධ්‍යස්ථානයක් වූවාට සැක නැත. රත්නගිරියට සම්බන්ධ කෞතුකාගාරයක් තරමක් ඈතින් තිබෙන බවට දැන්වීම් පුවරුවක සඳහන් වුවද, නොදැනුවත්කම නිසා එය බොහෝ දෙනා හට මඟ හැරෙයි.

ලලිත්ගිරිය පිහිටා ඇත්තේ රත්නගිරියට කි. මී. 7 -8ක් තරම් දුරිනි. ගේට්ටුවෙන් ඇතුළු වී ටික දුරක් ගමන් කරන විට විශාල ආශ්‍රමයක නටබුන්, දකුණු පසින් දිස්වේ. එහි දොරටුව ඉදිරිපස සඳකඩපහණක් වැනි අර්ධ කවාකාර නිර්මාණයකි. එය කැටයමින් තොරය. මේ ආශ්‍රමයද කුටි ගණනාවකින් සහ මැද මිදුලකින් සමන්විතය. එතැනින් පිටත්ව තවදුරටත් ඉදිරියට ගමන් කරන විට වඩා විශාල ආශ්‍රමයක නටබුන් වම් පසින් දිස් වුණි. මෙහිද විශාල මැද මිදුලක් සහ දෙපසින් කුටි සමූහයක්ද විය. ඉදිරියෙන් වූයේ ප්‍රතිමා මන්දිරයයි. මෙහි බඳින් පහළ පමණක් ඉතිරි වූ හිඳි පිළිමයකි.

මේ ගොඩනැගිල්ලට ඉදිරියෙන් විශාල ගොඩනැගිලි සංකීර්ණයක නටබුන් දැක ගත හැකිය. U හැඩය ගත් ගොඩනැගිල්ලක පාදම සකස් කරමින් තිබුණි. මෙය විශාල ප්‍රතිමා ගෘහයක් වන්නට ඇත. ශෛලමය කුඩා පරිවාර ස්තූප හා කුලුනු ගණනාවක්ම එය වටා තිබුණි.

එතැනින් ටික දුරක් ගිය වට අලුතින් තැනූ ගොඩනැගිල්ලකි. එය කෞතුකාගාරයකි. බුද්ධ ප්‍රතිමා, දේව ප්‍රතිමා, බෝසත් ප්‍රතිමා ආදී රැසක් එහි විය. මගේ සිත වඩාත් ඇඳී ගියේ ලෝක ප්‍රකට මථුරා හිටි පිළිමයට සමාන. එහෙත් කුඩා ප්‍රමාණයේ පිළිමයකටය. ශෛලමය ධාතු කරඬුවක හා ධාතුන් වහන්සේලා සහිත පින්තූරයක්ද එහි වුවද විස්තර දැනගත නොහැකි විය. මේ කෞතුකාගාරය ඉදිරිපස භූමියේද නටබුන් රාශියක් තබා තිබුණි. මේ සියල්ල යහතින් පැවැති සමයේ ලලිත්ගිරියද රත්නගිරිය මෙන්ම ශෝභාසම්පන්නව පවතින්නට ඇත.

කටුගෙයට දකුණු පසින් වූයේ අඩිපාරකි. එහි ටික දුරක් ගිය විට හොඳින් ගල්පඩි බැඳ තිබුණ මඟකි. එය දිගේ ඉහළට නැග්ග විට කුඩා සමභූමියක මෑතදී ප්‍රතිසංස්කරණය කළ පැරණි චෛත්‍යයකි. දැදිගම කොටවෙහෙර මෙන් එය අර්ධ චෛත්‍යයකි. මෙය තරමක් උස් භූමියක පිහිටි නිසා ඈත පරිසරය අලංකාර ලෙස පෙනුණි.

ඉන්දියානු පුරාවිද්‍යාව විසින් මේ ආගමික ස්ථාන සංරක්ෂණය කරනුය් නටබුන් ලෙස විනා සිද්ධස්ථාන ලෙස නොවේ. ඒනිසා මේවාට වැඳුම් පිඳුම් කරන කෙනෙක් නැත. විශේෂයෙන් හින්දුන් අධික මේ ප්‍රදේශයේ බෞද්ධ සිද්ධස්ථානයක මෙන් වැඳුම් පිඳුම් කිරීමක් බලාපොරොත්තු විය නොහැක. එදා සැදැහැවතුන්ගේ චන්දනයට ලක්වූ මේ ස්ථාන අද හුදු කෞතුක වස්තුන් පමණි.

කාලිංග දේශයේ වැළලී ගිය බෞද්ධ උරුමය පිළිබඳ වැදගත් කරුණු රැසක් ඉගෙන ගත හැකි තැනකි. එහි රාජ්‍ය කෞතුකාගාරය. බෞද්ධ, හින්දු හා ජෛන ආගම් තුනටම අයත් කෞතුක වස්තූ රැසක් එහි තැන්පත්ව තිබේ. කෞතුකාගාරයේ ප්‍රධාන දොරටුව දෙපස අලියෙකු පිට නැඟුණ සිංහයෙකු දක්වන කැටයම දක්නට ලැබේ. මුලින් සඳහන් කර ඇති පරිදි බුද්ධාගම අබිබවා හින්දු ආගමේ නැග්ම සංකේතවත් කරන්නක් ලෙස මෙය සැලකේ.

කෞතුකාගාර භූමියට ඇතුළු වන විටම පෙනෙන්නේ අශෝක ස්ථම්භයක විශාල සිරසයි. නෙළුම් මලක හැඩයට නෙළා ඇති මෙහි විෂ්කම්භය අඩි තුනක් පමණ වේ. මෙය භූභනේස්වර්හි පිහිටා තිබුණු අශෝක ස්ථම්භයේ සිරස ලෙස සැලකේ. මෙහි ප්‍රධාන කොටස හින්දු අන්තවාදීන් විසින් විනාශ කර දැමුවාට සැක නැත.

කෞතුගාකාරයේ බෞද්ධ අංශයේ බුදු පිළිම, අවලෝකිතේස්වර තාරා, පද්මපානි, මංජු ශ්‍රී වැනි පිළිම රාශියකි. තරා දේව වන්දනාව මෙහි බොහෝ ප්‍රචලිතව පැවතියා සේ පෙනේ. මේවා ඔරිස්සාවේ විවිධ ප්‍රදේශවලින් හමුවූ බව සඳහන් කිරීමෙන් පෙනී යන්නේ මේ ප්‍රදේශය පුරාම බුද්ධාගම එදා පැතිර පැවති බවයි. කලින් ඔරිස්සාවේ අග නගරය වූ කටක් නැමැති ස්ථානයෙන් හමු වී ඇති බුදු පිළිමද රාශියකි.

ඔරිස්සාව “දේවාලවලින් පිරුණ දේශය” ලෙස හැඳින්වෙන බව මුලදීම සඳහන් කර ඇත. කෙතරම් හොඳ බෞද්ධයෙකු වුවද ඔරිස්සාවට ගොස් එහි ප්‍රධාන දේවාල කිහිපයක් හෝ නැරඹුවේ නැතිනම් ඒ ගමන අසම්පූර්ණ බව කිව යුතුය. මේවායින් ඇතැම් දේවාල විශ්වකර්ම නිර්මාණ බඳුය. කලාත්මක ඇසින් නරඹන්නෙකුට මේවායින් ලැබිය හැකි ආස්වාදය අසීමිතය.

මේ දේවාල අතරින් ප්‍රධාන තැන ගන්නේ භුභනේස්වර් සිට කි.මී. 64 ඈතින් මුහුද අසල පිහිටි කොනාක්හි සූර්ය දේවාලයයි. උසින් අඩි 227ක්ව පැවැති මෙය කලාත්මක බවින් අනූන විශ්වකර්ම නිර්මාණයකි. අසුන් 7ක් විසින් ඇඳගෙන යන විශාල රථයක් ලෙස නිර්මිත මෙහි දෙපසින් ගලින්ම නිර්මාණය කළ විශාල රෝද 12 බැගින් වේ. මේ රෝද පුරාම සියුම් කැටයම් පිරී ඇත. නවවන සියවසේදී මෙය නිර්මාණය කිරීමට ගෘහ නිර්මාණ ශිල්පීන් 12 කුත්, කම්කරුවන් 12,000ක් වසර 12ක් පුරා වෙහෙස වූ බව සඳහන් වේ.

මෙය තුළ වූ විශාල සූර්ය දේවරූපයට පිටුපසින් විශාල කාන්දමක් පැවැති බවත්, ඒ නිසා ඈත මුහුදේ ගමන් කළ නැව්, දිශාව වෙනස් වී විනාශ වූ බවත්, මෙයින් කිපුණු නැවියන් පිරිසක් මෙම කාන්දම විනාශ කළ බවත් පැවසේ, නිරුපද්‍රිතව පැවැති සමයේ මෙය ටජ්මහලටත් වඩා දැකුම්කලුව පවතින්නට ඇතැයි සිතේ. මෙය උසින් අඩි 227ක් වූ අතර ටජ්මහලේ උස අඩි 80කි. බුද්ධාගම අබිබවා හින්දු ආගමේ නැගීම සංකේත කරන ඇතා පිට නැඟුණු සිංහරුෙව් කැටයම මෙහි දෙපසද ඇත.

පූරිහි ජගන්නාථ දේවාලයද හින්දුන්ගේ ශුද්ධ ස්ථානයකි. 12 වන සියවසට අයත් මෙහි ශිඛරය අදත් හොඳින් පවතින අතර උස අඩි 192කි. මෙය උස තාප්පයකින් වටවී ඇති අතර දොරටු වටා දැඩි පොලිස් මුරකාවල් යොදා ඇත.

මේ ප්‍රධාන දේවාල තුනට අමතරව, මධ්‍යම ප්‍රමාණයේ දේවාල ගණනාවකි. ඒ අතරින් රාජාරානි, මුක්තේස්වර්, බ්‍රහ්මේස්වර්, පරතසාරතී ආදී දේවාල ඉතා මනහර කැටයමින් යුතු දර්ශනීය ස්ථානය. මේවායින් සමහරෙක අදත් වැඳුම් පිඳුම් කෙරුනද, නැරඹීමට බාධාවක් නැත. මේ ස්ථාන හොඳින් පවත්වාගෙන යාමට ඉන්දියානු පුරාවිද්‍යා දෙපාර්තමේන්තුව දැඩි පරිශ්‍රමයක් දරන බව පෙනේ. මේ සෑම දේවාලයක්ම විශිෂ්ට කලා නිර්මාණ බවට අවිවාදයෙන් පිළිගත යුතුය.