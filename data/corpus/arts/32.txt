මිහින්තලා අඩවිය
වනාන්තරයට අඳුර එන්නේ සීතලත් සමඟය. දුරුත්ත නිමා වූ පසු ද ගොම්මන් වැටුණු මැයි මාසයේ අගදී ද ඇඟ මස් සලිත කරවමින් සීතලක් දැනෙයි. දැවැන්ත නා ගස් හා සියඹලා ගස් වනය තුළ පවතින රහස් රැකීමට මෙන් ධ්‍යානයකට සම වැදුණාක් සේ නොසෙල් වී නිහඬව සිටියි.

ඵුස්සදේව පැල තුළ සිට එළියට පැමිණ අහස දෙස බැලීය. වලා පොදක් නොමැති අහසේ අතරින් පතර දිලෙන තරු කැට මතුවේ. තව නොබෝ වේලාවකින් සඳ පායා එනු ඇත. තවත් දින කීපයකින් නව සඳ මෝරා පිරී යනු ඇතැයි ඵුස්සදේවට සිතිණ.

රජතුමාගේ දඩ කෙළි මංගල්‍ය නියම කොට තිබුණේ සඳ පිරි මුදුන් වෙන දිනටය. රජතුමා සිරිතක් වශයෙන් කරන මේ දඩ කෙළිය සෑම මාසයකම පවත්තන්නකි. වාර්ෂිකව එය මහා උත්සවයක සිරි ගනියි. එම උත්සවය සඳහා ලක-ලෑස්ති වන්නේ දුරුතු මාසයේ සිටය. මංමාවත් එළිපෙහෙළි කොට අට්ටාල අටවා මුරකාවල් තරකොට සියලු කටයුතු ඉතා සීරුවෙන් සොයා බලා ඉටු කිරීම ඵුස්සදේවට භාරය.

එහි සුළු හෝ අඩු පාඩුවක් වුව හොත් තමාගේ ජීවිතය පවා අවදානම් බව ඵුස්සදේව දනී. ඵුස්සදේව ගෙතුළට ගොස් තම ඊතල මිටිය ද අලුත් දුනු මිටක් සඳහා කැලයෙන් කපා ගෙන ආ ඇට්ටේරියා ලීය ද එළියට රැගෙන ආවේය. ඒ සියල්ල එළිපත්ත මත තැබු ඔහු එහි වාඩිවී ඊතල එකිනෙක මුවහත් කරමින් ඒවායේ වරපටවල් තද කොට බඳින්නට විය.

ඵුස්සදේව රුහුණේ මාතොට වැසියෙකි. පියාණන් සමඟ ඇතිවුණු කලහයකින් පසු ගෙදරින් පලා ගිය ඔහු තිස්ස රජතුමාගේ රාජ පුරුෂයෙකුට අසුවිය. වර්ෂ ගණනාවක් තිස්සේ ඔහුගේ නිවසේ බැලමෙහෙ කරමින් දුනු ශිල්පය උගත් ඵුස්සදේවට තිස්ස රජුගේ හේවාපන්නයට බැඳීමට හැකි විය.

දේවානම්පියතිස්ස රජතුමා දඩ කෙළිය වැනි දේවල යෙදුණ ද නපුරු ගති ඇත්තෙකු නොවන බව පළමු දැක්මෙන්ම ඵුස්සදේවට වැටහුණේය. තම රාජ පුරුෂයන්ට පවා සැර පරුෂ නොවීම රජුගේ සිරිතය. එහෙත් වරද දුටු විට නයෙකු සේ කිපෙයි. එසේ වූ විට ගිනි කන්දක් මෙන් පුපුරා හැළි සෙමින් නිවී යයි.

“නුඹ මිහින්තලා අඩවියෙහි ආරක්ෂක කටයුතුවලට පත් කරනවා. තව අඩ මසකින් නුඹට එහි යන්නට පුළුවනි. එහි පදිංචි වී වන අඩවිය බලා කියා ගැනීම නුඹට භාරයි.”

මීට වර්ෂ කීපයකට ඉහත තමාගේ දස්කම් දුටු රජතුමා මඳ සිනාවක් ඇතිව තමාට පැවසූ අයුරු ඵුස්සදේවට සිහි විය. ඔහු සෙමින් සිනාසුණේය.

“ඔබ හීයක් අත තබාගෙන සිනාවෙනවා. මම දැන් හුඟ වෙලාවක ඉඳල බලාගෙන. ඇයි මොකද පොඩි දඩයමක් වත් ඉව වැටුණ ද?” මාතුලි එතනට පැමිණෙමින් ඇසුවාය.

මාතුලි ඵුස්සදේවගේ බිරියය. තන පොට බැඳ සළුව තර කොට ඇඳි කල ඇගේ එළලු ඇඟ පත මෝරා වැඩි ඇති අයුරු ආසා උපදවයි. හිස මුදුනට වෙන්නට බැඳ ඇති කොණ්ඩය නිසා ඇගේ මුදු දිග ගෙල යසට පෙනෙයි. ඈ දුටු දිනයේම තමා තුළ ඈ පිළිබඳ සිතක් ඇති වූ අයුරුත් වැඩිහිටියන්ගේ විරෝධය මැද්දේ තමා ඇය සහේට ගත් අයුරුත් ඵුස්සදේවට සිහි විය.

“මොකද ඇත්තට ඔබ සිනාවෙන්නෙ ඈ?”

ඵුස්සදේව කිසිවක් නොකියා ඇයට තමා ළඟින් ඉඳ ගන්නා ලෙස සන් කළේය.

“කෝ දෝණි?” ඈ ළඟින් ඉඳ ගත් විට ඔහු ඈ දෙසට නැමී ඇසීය. ඇගේ වරලසින් එන තුවරලා සුවඳ ඔහුට දැනිණ.

“ඔන්න ගුරු ගෙදර යන්න ඕන කියලා අඬ අඬ ඉඳලා නිදි”

ඵුස්සදේව එය නෑසුණාක් මෙන් ඇට්ටේරිය ලීය ගෙන ඔප මට්ටම් වන සේ අහින්නට විය.

“ඔය ගැන වගක් වත් දොඩන්නට එපා. ගුරු ගෙවල යන්නට පුළුවන් ද අප වගේ ඇත්තන්ට. ඒවා පුළුවන් ඉහළ සිටු තනතුරු දරන ඇත්තන්ට.”

මිහින්තලා පර්වතය දැවැන්ත සතෙකු මෙන් පොළොව වසාගෙන ලැග සිටි. ඒ අවට ඇති වනය අඳුරු කුටියක් සේ පෙනේ. එම පර්වතය උඩට නගින්නට කුඩා කල පටන් තමන්ට වූ ආශාව ගැන මාතුලිට සිහි විය. ඒ සමඟම ඇයට තවත් කරුණක් සිහි විය.

රජුගේ ඇමැතියෙකු වූ චරණ්‍ය තම සැමියා නිවසෙහි නැති දිනක පැමිණ තමාට අයුතු යෝජනාවක් කළ සැටිත් තමා එයට අකමැති වූ විට කෝප ගත් සැටිත් මාතුලිට සිහි විය. චරණ්‍ය රජුට බොහෝ හිතවත් ඇමතියෙකු බැවින් මාතුලි තම සැමියා ගැන බෙහෙවින් බිය වූවාය.

“අප වාගේ පව්කාර ඇත්තෝ තවත් නැතුව ඇති” සිතට නැඟුණු කෝපයත් පිළිකුළත් සෝකයත් මැඩ නොගනිමින් ඕ කීවාය.

ඵුස්සදේව සෑසීම නවතා තම බිරිය දෙස බැලීය. ඇගේ දෙනෙතින් ඉනූ කඳුළු කම්මුල් දිගේ පහතට ගලා යයි. මාතුලි මිහින්තලාව දෙස බලා ගෙන නොනවත්වා කියා ගෙන ගියාය.

“හරියකට අපට නිදහසක් කියල දෙයක් තියෙනව ද? අපේ දරුවෙකුට අකුරක් ඉගෙන ගන්ට පුළුවන් ද? ලොකු ඇත්තො නිතරම බලන්නෙ අපෙන් වාල් වැඩ ගන්ට.

ඇහැට කනට පේන ගෑනියෙකු හිටියොත් කරකාර ගියත් බිලි ගන්ටයි තනන්නෙ. මගේ පියාණන් ඔය සිටු ඇත්තන්ට අවුරුදු විස්සක් වාල් කම් කළා. අන්තිමට බේතක් හේතක් නැතිව සුවාසෙ හැදිලයි මළේ. අම්ම මැරුණෙත් පියාණන් මළ දුක ඉවසා ගන්ට බැරුව. බේත් වේලක් ගන්ට එක කාසියක් තිබුණෙ නෑ අපෙ ළඟ.” ඇගේ කටහඬ වෙව්ලයි. අවසානයේ දී ඈ හඬමින් කතා කළාය.

“මා පාරෙ කී වරක් පැන්නුවා ද මාව බිලි ගන්ට. අනේ අයියනායක දෙවියනේ දුප්පත් අසරණ අපට ගැලවුමක් නැද්ද?”

“මොකද බෙරිහන් දෙන්නෙ. මොකද වෙලා තියෙන්නෙ?” ඵුස්සදේව ඉවසා ගත නොහැකි තැන කෑ ගසා ඇසීය.

“මට වාසලට එන්නට කියලය පණිවුඩ නියෝග එවල තියනව. රජ්ජුරුවන්ගෙ අන්තඃපුරයට ඇතුළු කරන්නට. මට ඉතින් ආයි ජීවත් නූනට කමක් නෑ. අනේ දේව මට වහ ටිකක් කාල මැරෙන්ට දෙන්න.” යි කියූ ඇය දෝත මුහුණේ හොවාගෙන අඬන්නට වූවාය.

ඵුස්සදේව තිගැස්සී ගියේය. ඔහු වනන්තරයෙන් එන හඬට කන් දෙමින් සිත එකලස් කර ගන්නට තැත් කළේය. මිහින්තලාව අවට වනවදුලුවල සැඟවී ගත් නිශාචර සතුන්ගේ විලාප හඬ හද කලඹන සුලුය. උන්ගේ එම හඬ නතර වන්නේ වන වදුලු අතරින් වලසෙකු හෝ කොටියෙකු උන්ගේ මුදු සීරු ගමනින් ගමන් ගන්නා විට පමණය.

මිහින්තලාව අවට ප්‍රදේශයේ මුරකාවල් තර කරන ලදී. හිරු බැස ගිය අඩ හෝරාවකින් රජතුමා සහපිරිවරින් දඩ කෙළි සඳහා පැමිණියේය. ඵුස්සදේව රජුට සතුන් විදීමට සුදුසු අට්ටාල ද උන් නිතර ගැවසෙන තැන් ද කලින් සකස් කොට තැබූයේ මහත් සීරුවෙනි.

බෙර නාද කොට සතුන් පලවා හැරීම කරන ලද්දේ මාලිගාවේ බෙර කරුවන් විසිනි. ඔවුන්ගේ බෙර නාදය මුළු වනාන්තරය තුළ දෝංකාර දෙමින් වදන භූමියෙන් එන හඬක් සේ අවට පැතිරී ගියේය.

ආගන්තුක රුදුරු හඬින් කැලඹී ගත් මහ ජාතීහු මරණ භයින් තැති ගත්තෝ සිහි එලවා ගත නොහී හිස් ලූ ලූ අත දුවන්නට වූහ. ඵුස්සදේව දුන්නට නගා ගත් හීයක් අතැතිව රජු ළඟින්ම සිටිය ද අවසානයේ මුවෙකු ලුහුබැඳ ගිය රජු ඔහුගෙන් මඟ හැරිණ. ඵුස්සදේවට මහත් බියක් දැනිණ. රජු පේන තෙක් මානයක නොවීය. හේ වහා දිව ගොස් ඒ අසල වූ කුඩා ගල් තලාවකට නැංගේය.

ඈත මිහින්තලා ගල පාමුල රජු සිටින බව මඳ වේලාවකින් ඵුස්සදේවට පෙනිණ. ඒ සමඟම ඔහු පුදුම දෙයක් දිටීය. මිහින්තලා ගල මුදුනේ සඳක් වැනි දෙයක් බැබළෙනු ඔහුට පෙනිණ. ඔහු දෑස පිසදා තමා දකින්නේ සිහිනයක්දැයි සැක සිතින් ආපසු බැලීය.

කහ සිවුරක් පොරවා ගත් ......... හිස මුඩු කළ කෙනෙක් ගල මුදුනේ සිට රජු දෙස බලා සිටියි. ඔවුන් කිසිවක් කතා කරන බව ඔහුට පෙනිණ. අඩ හෝරාවක් පමණ පැවතී එම කතාබහ දෙස ඵුස්සදේව ඇසිපිය නොහෙළා බලා සිටියේ ය.

හදිසියේම බෙර වැයීම නවත්වන ලදී. රජතුමා ආපසු මාළිගාවට වැඩීමට කැමැති බව පිරිසට දන්වන ලදින් ඵුස්සදේව රජු අබියසට ගොස් දණින් වැටුණේය.

“ඵුස්සදේව නුඹට මින් පසු අප කරදර කරන්නේ නෑ” රජතුමා ඔහුට ශාන්තව කීය.

“අහෝ දෙවියනි! වරදක් ඇතොත් ගැත්තාට සමාවන සේක්වා” මහත් සේ බියට පත්ව සිටි ඵුස්සදේව කීවේය.

“රජතුමා මින් පසු දඩ කෙළියේ යෙදෙන්නේ නෑ” මුර සේවයේ යෙදුණෙක් ඵුස්සදේවගේ කනට කොඳුරා කීවේය.

රජතුමා පිටත්ව ගියාට පසු ඵුස්සදේව පැල දක්වා වේගයෙන් දිව ගියේය. ඔහුගේ සිතට බියක් ද මහන්සියක් ද මහත් ව්‍යාකූල බවක් ද දැනිණ. පුදුමයකට මෙන් මාතුලි නොනිඳා දොරකොඩ ළඟ බලා සිටියාය. ඇගේ මුහුණේ වූයේ ද කිසියම් අවිනිශ්චිත එහෙත් සතුට මුසු හැඟීම් සමුදායකි. දෙදෙනාම මොහොතක් කතා නැතිව උනුනුන් දෙස බලා සිටියහ.

“රජතුමා එක විටම දඩකෙළිය නවතා මාළිගාවට වැඩියා.” කතා කර ගත හැකි වූ ඇසිල්ලේම ඵුස්සදේව කීය.

“මම දන්නවා!” මාතුලී සෙමින් කීවාය.

“එතුමා දැන් ටිකකට කලින් කවුද කහ කඩක් ඇඳගත් හිස මුඩු කර ගත් කෙනෙක් එක්ක කතා කරමින් සිටියා මිහින්තලාවේ”

මාතුලි මඳ සිනා පහළ කළාය. එහෙත් ඇය කිසිවක් නොකීවාය.

“මොකද නුඹ සිනාසෙන්නෙ? මේක සිනාවෙන්ට කාරණයක් ද?” ඵුස්සදේව මහත් බියෙන් ඇගේ උරහිසින් අල්ලා සොලවමින් ඇසුවේය.

“බිය ගන්නට එපා, දේව. අපට හොඳ කාලයක් ලබාගෙන එනවා.”

“මොනවා!”

මාතුලි තමන්ට වඩා දැන උගත් බව ඵුස්සදේවට හදිසියේම මතක් විය. සීවලී සිටාණන්ගේ මැඳුරේ සිටිද්දී ඕ නිමිති ශාස්ත්‍රයත් අකුරු ශාස්ත්‍රයත් රහසේ ඉගෙන තිබුණාය.

“ඔව් දේව අපට හොඳ කාලයක් ලබලයි කියලයි මට හිතෙන්නෙ. ඒ ඇවිත් තියෙන්නෙ ජම්බුදීපෙ අශෝක මහ රජ්ජුරුවන්ගෙ පුතා මහින්ද. දැන් එයා රහතන් වහන්සේ කෙනෙක්. අපේ රටට බුදු දහම අරගෙන ඇවිත්!”

“දෙවියන්ට ඔප්පු වෙච්චාවෙ! උඹ කොහොමද දන්නෙ?”

“මම දන්නවා. දැන් හුඟ කාලෙක ඉඳලා ඔය ආරංචිය මෙහෙ තිබුණා. ඒත් මම හැබෑවට ගත්තෙ නැහැ. බලන කොට ඒක ඇත්ත.”

ඵුස්සදේව මහත් සතුටෙන් යුතුව වටපිට බැලීය. ඔහුට මේ කිසිවක් අදහාගත නොහැකි සේය.

සති කීපයක් ගත වෙත්ම අනුරපුර ජන ජීවිතය බොහෝ සේ වෙනස් විය. මිනිස්සු සතුන් දඩයම් කිරීම පහත් දෙයක් ලෙස සලකා එයින් හැකි තරම් දුරට වැළකී සිටින්නට බැලූහ. ඵුස්සදේවගේ දුව තණ්හා ශිල්ප ඉගෙනීමට විහාරයට යන්නට වූවාය. මෙතෙක් ඇයට ඒ සඳහා තහංචි තිබුණි. ඈ සිටින්නේ කිරිල්ලියක් මෙන් ප්‍රීතියෙනි. ඈ නිතර ගෙදර ද හඬ නඟා වනපොත් කරන්නීය.

මාතුලී නැවත උපන්නාක් සේ ගෙදර කටයුතුවල යෙදුණාය. ඈ පැල තුළ හැසුරුණේ මහත් කඩිසර ලෙසිනි.

“ඔයා හරි සන්තෝසෙන් ඉන්නෙ” ඵුස්සදේව ඈ දෙස බලා කීවේය.

“ඇයි දෙවියනේ සන්තෝස නැද්ද. වහල්ලු වගෙ ජිවත්වුණු අපට මනුස්සයො වගේ ඉන්න ඉඩ ලැබුණහම. ඔයා දන්නව ද රජතුමා අන්තඃපුරය විසුරුවා හැරියලු. මාව ඒ මර උගුලෙන් බේරුණ එක ගැන මිහිඳු හාමුදුරුවන්ට මම ණයගැතියි.” කී ඇය මිහින්තලාව දෙසට හැරී වැන්දාය.

“දැන් ඉතින් මමත් ගොවිතැන් බතක් වත් කරන්න ඕන. මේ දුනු හීවලින් දැන් පලක් තියනවායැ.”

“බය වෙන්න එපා දේව. ළඟදී මහ රජතුමා ථූපාරාමය කියලා චෛත්‍යයක් ගොඩනංවන්න යනවාලු. නුඹට ඒ කටයුතුවලට කතා කරාවි.”

“මොනවා!” ඵුස්සදේව ප්‍රීතියෙන් කෑගැසීය.

“තව විශාල වැවකුත් තනන්නට යනවාලු! මම කිව්වෙ අපට හොඳ කාලයක් ලබාගෙන එනව කියල.”

ඵුස්සදේව සැනසීමෙන් පිරුණු සිතින් යුතුව අවට බැලීය.

මුළු මිහින්තලාවම ශාන්ත තවුසෙකු මෙන් නිසලව සිටී. ගස්වැල් පොළොවට නැමි ඇත්තේ සමනය වූ ඉඳුරන් ඇතියවුන් ලෙසිනි. ගලට ඉහළින් සඳක් පායා එයි. ඒ ගල මත කහවත් ඇඳ ගත් කීපදෙනෙකු සිටින්නාක් මෙන් ඵුස්සදේවට පෙනිණ.