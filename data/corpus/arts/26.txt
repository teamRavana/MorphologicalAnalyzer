නාට්‍ය බස්වලින් ගමට ගෙන ගිය සංස්කෘතිය මම වෙනස් කළා
මහාචාර්ය අාරියරත්න අැතුගල
මහාචාර්ය ආරියරත්න ඇතුගලයන්ගේ ‘'මහසමයම'’ වේදිකා නාට්‍යය සහෘද විචාරක උභය පාර්ශ්වයේ ඇගැයුම සමඟ වත්මනෙහි වේදිකාගත කෙරේ. ස්වකීය කලා කෘතිය අරභයාත් පොදුවේ ලාංකේය නාට්‍ය ක්ෂේත්‍රය පිළිබඳවත් මහාචාර්ය ඇතුගල දැක්වූ මතවාද මේ ලිපියට ඇතුළත් වේ. මේ වූ කලී ප්‍රවීණ රූපණවේදී බුද්ධදාස විතානආරච්චි ඔහු සමඟ පැවැත්වූ සංලාපයකි.

ලාංකික වේදිකා නාට්‍යකරුවන් අතර, ඇතුගල නම අප අසා තිබුණේ නැහැ. නමුත්, එක්වරම “මහසමයම” වැනි දැවැන්ත නාට්‍ය නිර්මාණයකින් ඔබ සමාජයේ අවධානය දිනා ගන්නවා. මෙම ප්‍රාතිහාර්ය සිදු වුණේ කොහොම ද?

නිරන්තරව නිර්මාණකරණයට තෙරපෙන වුවමනාවකින් මා පෙළෙන්නේ. ඒත් සංඛ්‍යාත්මක වශයෙන් කලා වැඩ කරලා නිර්මාණකාර නමක් හදා ගන්න මට වුවමනා නැහැ. අපේ බොහෝ නිර්මාණ කොදෙව් ලක්ෂණවලින් යුක්තයි. විශ්වීය කලා භාවිත හෝ සංකල්ප, විචාර මතවාද යනාදියෙන් සන්නද්ධ වන්නේ කලාතුරකින්.

හිතුවක්කාර ජනප්‍රිය මතධාරීන් හා පටු දේශපාලනික ප්‍රකෝපකාරීන් තමයි කලාකරුවන් අතර වැඩි වශයෙන් හමුවන්නේ. එහෙම අයගෙන් බලසම්පන්න කලාවන් ගොඩනැඟීමට දායකත්වයක් ලැබෙන්නේ නැහැ. ඉතින් කාලයක් පෙරුම් පුරලා අධ්‍යයන කරල, මහසමයම කරන්නේ නාට්‍ය කලාව අභියෝගාත්මක නිර්මාණ ප්‍රවේශයක් බව තහවුරු කරන්න. හිතන්න පොලඹවන්න.

සරසවි මහාචාර්යවරයකු, ජාතික රූපවාහිනියේ සභාපති, රජයේ ප්‍රවෘත්ති අධ්‍යක්ෂ ජනරාල් වශයෙන් හා ටෙලි නාට්‍යකරුවකු, සිනමා තිර නාටක රචකයකු ලෙස සමාජය හඳුනන ඔබ, එක්වරම, නෙලුම් පොකුණ රඟහල වැනි නූතන පහසුකම් ඇති නවීන රංග පීඨයකට සරිලන පරිදි, මෙබඳු දැවැන්ත නිර්මාණයකට යොමුවීමට තරම්, ඔබ සතු වේදිකා නාට්‍ය පිළිබඳ අත්දැකීම් කවරේ ද?

පාසල් සමයේ කෙටි නාට්‍ය පහක් කරලා තියෙනවා. විශ්ව විද්‍යාලයෙත් නාට්‍යවල ප්‍රායෝගිකව හිටියා. 60 - 70 දශකවල නාට්‍යකරුවන්ගේ ගුණ සුවඳ විඳීම තමයි වැදගත්. වත්මන් නාට්‍යකරුවන් ගෙන් නම් ගන්න දේවල් නැහැ. අනෙක් එක ඔබ ඔය කියපු වෘත්තීය ගමන් ම‍ඟේ අත්දැකීම් අතර තමයි කලාවට අත්දැකීම් තියෙන්නේ.

තනතුරුවලින් වියුක්ත වෙලා සමාජයේ ගැඹුර කියවන්න බැහැ. නාට්‍ය අත්දැකීම් නාට්‍ය කිරීමෙන් ම ගන්න බැහැ. දේශීය නාට්‍යවලට දුරින් සිට ඒ දෙස බලා සිටීමෙන් පුළුල් ව අත්දැකීම් ගන්නත් පුළුවන්. ඇතැම් විට නාට්‍ය නොකළ යුත්තේ කෙසේ ද යන්නත් ඇතැම් නාට්‍ය නැරැඹීමෙන් ගන්න පුළුවන්. අත්දැකීම් ගැනීම හා ඒවා ප්‍රතිවින්දනය නිර්මාණකරුවන්ගේ ආධ්‍යාත්මික ශක්තීන් මත තීරණය වන්නක්.

ජනශ්‍රැති ඇසුරින්, ජනරංගයන් උපයෝගී කරගෙන මහසමයම නිර්මාණය කිරීමට විශේෂ හේතුවක් තිබුණ ද? නූතන සමාජ අනුභූතියක් ඇසුරින් නව නාට්‍ය සම්ප්‍රදායට අනුව නිර්මාණයක් කළා නම්, මෙම නූතන රඟහලට එය වඩාත් උචිත වන්න තිබුණ නොවේ ද?

ජනශ්‍රැති කියන්නේ නිර්මාණකරණයට උල්පතක්. සමාජ හා මානව ජීවිත ජනශ්‍රැතියෙ තරම් සියුම් හා ගැඹුරු විදියට හසු කරගන්න පහසු නැහැ. අනෙක ජනශ්‍රැතියෙ නූතනයට අදාළ සමාජ අනුභූතීන් ඇතුළත්. ලෝකයේ මහා නිර්මාණකරුවන් බොහොමයක් ජනශ්‍රැතිය වර්තමාන කලාවට භාවිත කළේ එනිසායි. ජනශ්‍රැතිය පරණ වුණත් ඒවායෙහි ගැබ් වෙන මනුෂ්‍යත්වය වඩාත් නෑකම් කියන්නේ වර්තමානයට කියලයි මට හිතෙන්නේ.

නව නාට්‍ය සම්ප්‍රදායක් බිහි කරන්න තමයි මම මහසමයමෙන් අඩිතාලම දාන්නේ. නව නාට්‍ය සම්ප්‍රදායක සීමා මායිම් සලකුණු කර ගැනීමට විශ්වීය නාට්‍ය සම්ප්‍රදායන්හි උරා ගැනීම් මහසමයමෙහි තියෙනවා. වත්මන් වේදිකාවේ හා නාට්‍යවල ඇතැම් ලක්ෂණ මහසමයම විසින් ප්‍රශ්න කරනු ලබනවා. එය වටහා ගැනීම උදෙසා සාකච්ඡා, සම්මන්ත්‍රණ අවශ්‍යයි.

මහසමයම, නිර්මාණ ආකෘතිය නූතන රඟහලකට සීමා වීම නිසා, සාමාන්‍ය ශාලාවක ප්‍රදර්ශනය කිරීමට නොහැකි වීමෙන්, පොදු ප්‍රේක්ෂකයා ඔබෙන් දුරස් වී ඇති බව හැ‍ඟෙන්නේ නැති ද? එයට විකල්පයක් ගැන හිතුවා ද?

පොදු ප්‍රේක්ෂකයා කියන්නේ කවුද යන්න ප්‍රශ්නයක්. පොදු ප්‍රේක්ෂකයාට වඩා මධ්‍යම පාන්තික ජනයායි වඩාත් නාට්‍ය බලන්නේ. රංජාට එන්නේ පොදු ප්‍රේක්ෂකයා ද? මනමේට එන්නේ පොදු ප්‍රේක්ෂකයා ද? පොදු ප්‍රේක්ෂකයො ඉන්නෙ දුබල ටෙලි නාට්‍ය, දුබල රියැලිටි ෂෝවල නේද? නාට්‍ය කලාව පොදු ප්‍රේක්ෂකාගාර මත පවතින්නක් නොවෙයි. උසස් රසවින්දනය සොයන නාට්‍ය සංස්කෘතිකයන් මත පවතින්නක්. මුළු ලෝකයේ ම ස්වභාවය එයයි.

මහසමයමට මෙවර අනුරාධපුරය, කුරුණෑගල, කෑගල්ල, ගම්පහ, කළුතර වැනි පළාත්වලින් බස් අරගෙන එන්නේ. උදාහරණයක් විදියට අනුරාධපුරෙන් එකසිය පනහක් පමණ එනවා.

බස්වල නාට්‍ය අරගෙන ගමට ගිය සංස්කෘතිය මම වෙනස් කළා. නාට්‍ය සංස්කෘතිය ගොඩනැ‍ඟෙන්නේ එහෙමයි. ඒ හැර ඔය කියන විකල්ප නාට්‍යවලට කැමැති නෑ. ඒවායේ තියෙන්නෙ කෙටි කාලීන පටු අරමුණු.

අද අපේ නාට්‍යකරුවනට නාට්‍ය පෙන්වීමට තවමත් සිදුව ඇත්තේ, සම්මන්ත්‍රණ ශාලා, සිනමා ශාලා, පාසල් ශාලා වැනි නාට්‍ය ප්‍රදර්ශනයට හෝ නැරැඹීමට නොසුදුසු ස්ථානවලයි. මෙම තත්ත්වය හේතු කොට, නාට්‍යකරුවා හා ප්‍රේක්ෂකයා විඳින දුෂ්කරතා ගැන ඔබේ අදහස?

ජංගම නාට්‍යකරණය විශිෂ්ට නාට්‍ය කලාව ලෙස සැලකීමයි ගැටලුව. ඕනෑම ශාලාවක නාට්‍ය පෙන්වා කීයක් හරි ගෙන කොළඹ ඒමේ සංස්කෘතිය පළමුව මෙම තත්ත්වය උද්ගත වෙන්න හේතු වුණා. දෙවනුව නාට්‍ය කලාව හා නාට්‍ය ශාලා සංවර්ධනය පිළිබඳව දීර්ඝ කාලීනව පවතින නොදැනුවත්කම නිසා ඇති වන ‘රාජ්‍ය හේතු’ හා ‘නාට්‍ය බලධාරී හේතු’ අතර පරතරයක් ඇති වීමයි.

උස් තැනකට නැඟලා මහ හඬින් දෙබස් කීමේ හැකියාව අපගේ නාට්‍යවල මුඛ්‍ය ලක්ෂණයක් වීම නිසා වේදිකා තාක්ෂණය ගැන කිසිවෙකුගේ සැලකිල්ලක් නැහැ. ඉතින් නාට්‍යකරුවාත් මෙයට වගකිව යුතුයි. දැන් මේ ලැබිලා තියෙන නෙළුම් පොකුණ රඟහලටත් බැන බැන තණ්ඩලේ නඟින එකනේ අපේ හුඟක් නාට්‍යකාරයෝ කරන්නේ.

ලොව සංවර්ධිත රටවල වුවත් ජාත්‍යන්තර ප්‍රමිතියේ රංගශාලා රට පුරාම පිහිටුවා නැහැ. සිඩ්නි ඔපෙරා රඟහල වැනි රංගශාලා ඔස්ට්‍රේලියාවේ වෙනත් ප්‍රධාන නගරවල නැහැ. සෙසු නගරවල ජනයා හා විදෙස් සංචාරකයන් සිඩ්නි ඔපෙරා රඟහලේ රංග කාර්යක් අපූරු අත්දැකීමක් ලෙස සලකනවා. අපිට සාපේක්ෂව, මහින්ද රාජපක්ෂ නෙලුම් පොකුණ රඟහල ලංකාව තුළ එම තත්ත්වයට පත් කිරීමට වැඩ පිළිවෙළක් ඇති කළොත්?

මේ මොහොතේ නෙළුම් පොකුණ සම්බන්ධව ඉතිරි වී ඇති ඉතාම වැදගත් කාරණය එයයි. ඒ සඳහා වැඩ පිළිවෙළක් ගොඩනැඟිය යුතුයි. මගේ හැම නාට්‍ය වාරයකටම විදෙස් සංචාරකයන් කීප දෙනෙක් හරි ආවා.

ඒත් සංචාරක මණ්ඩලය වැනි ආයතනවලට මේක කොහොමවත් තේරෙන්නෙ නැහැ. බොහෝ අය හිතන්නේ සංචාරකයෝ එන්නේ වෙන වෙන දේවල්වලට කියලා. නැහැ. මහසමයම වැනි නාට්‍යයක් ආසියාවේ වෙනත් රටක හැදුවනම් සංචාරක මණ්ඩලය තමයි මේක අතට ගන්නේ.

මෙවැනි නාට්‍ය හරහා ශ්‍රී ලංකාවේ සංස්කෘතික ප්‍රවර්ධනය පේනවා. අපි කරන්නේ උඩරට නැටුම් කණ්ඩායමක් දාලා පිළි අරගෙන පහත රට නැටුමක් පෙන්නලා යවන එක. ඉතින් ඒවා බලන විදේශිකයෝ හිතනවා අපි තාමත් ගෝත්‍රිකයි කියලයි. ජනාධිපතිතුමත් මහසමයම බලලා කියලා ගියේ මේවාගේ ඒවා පාසල් ළමුන්ටයි විදේශිකයින්ටයි මාසිකව පෙන්නන්න ඕන කියලයි.

දිවයිනේ ප්‍රධානතම නගරවල, නූතන පහසුකම් සහිතව රංගශාලා ඉදිකිරීමට හැකිනම්, රට නූතන ලොවට යාවත්කාලීන කිරීමට බලධාරීන් ගන්නා උත්සාහයේම, සංස්කෘතික යටිතල පහසුකමක් සපුරාලීමක් නොවන්නේ ද?

පැහැදිලිවම ඔබ හරි. මෙවැනි නාට්‍ය ශාලාවක් නුවර ඉදිකිරීමට යෝජිතයි. එම ක්‍රියාවලිය සිදු වේවි. නාට්‍යකරුවා සවිමත් කිරීමත් දිරිමත් කිරීමක් අවශ්‍යයි. මෙම වකවානුවේ සංස්කෘතික කලාවන් උදෙසා විවිධ ආකාරයෙන් යටිතල පහසුකම් ලබා දෙනවා. චිත්‍රපටි සහ ඩිජිටල් සිනමා ශාලා ඉදිකරන්න කටයුතු කරනවා.

වීදි නාට්‍ය, එළිමහන් රංගශාලා පොදු ජනයා අතරට නාට්‍ය ගෙන යාමක් ලෙස සමහර නාට්‍යකරුවන් දක්වන අදහස ගැන ඔබේ මතය කුමක් ද?

ඒවා පොදු ජනයා අතරට නාට්‍ය ගෙන යෑමක් නෙමෙයි. විවිධ මතවාද ජනතාව අතරට ගෙන යාමට භාවිත කරන නාට්‍යමය උපක්‍රම. අපට ඕනම නාට්‍ය ආකෘතියක් භාවිත කරන්න නිදහස තියෙනවා. එසේ වුවත් මේවායේ නාට්‍යමය බව හා නිර්මාණාත්මක ගුණයන් ප්‍රශ්නකාරීයි. ඇතැම් විට ඒවායින් නාට්‍ය අත්දැකීම් ලද හැකියි. ගිනි අව්වේ හරි පින්නේ හරි හිටගෙන නාට්‍ය රස විඳින්න බැහැ. අද ප්‍රේක්ෂකයා ඒවට කැමැතිත් නැහැ. පරණ බෙහෙත් තෙල් වෙළෙන්දත් අද නැහැනේ.

ලියෝන් ට්‍රොට්ස්කි කියන්නා සේ කලාවක් ලෙස ප්‍රවේශ වීමෙන් ඔවැනි දේ හි වටිනාකම් තක්සේරු කරගත හැකියි. වීදි නාට්‍ය හෝ එළිමහන් රංග ශාලා ක්‍රමයනුත් ලංකාවේ දියුණු පදනමක නැහැ. මොකද හේතුව බොහෝ විට මේවා පිටිපස්සෙන් ඉන්නේ රාජ්‍ය නොවන සංවිධාන නිසා.

හරවත් රසවත් වින්දනයකට වඩා හාස්‍ය උත්පාදන ප්‍රහසනාත්මක නිර්මාණ ගැන වැඩි උනන්දුවක් පොදු ජනයා දැක්වීම ගැන ඔබේ මතය කුමක් ද?

මෙයට හේතුව නාට්‍ය සංස්කෘතියේ නොදියුණු භාවයයි. 60 - 70 දශකවල එවැනි ළාමක නාට්‍යවලට තැනක් තිබුණේ නැහැ. දේශපාලන ප්‍රහසනය සයිමන් නවගත්තේගම, සුගතපාල ද සිල්වා, ආර්. ආර්. සමරකෝන් වැනි අය විශිෂ්ට ලෙස කළා.

මේ තත්ත්වය වෙනස් වෙන්නේ සාජන්ට් නල්ලතම්බි වැනි නාට්‍යවලින් පස්සේ. මේ නූතන හාස්‍ය උත්පාදන නාට්‍යකරුවෝ අපේ සොකරි, කෝලම්වත් අධ්‍යයනය නොකරපු අය. දෙපැත්ත කැපෙන, පටු දේශපාලනික දෙබස් හා කුණුහරුප දෙබස් තමයි මේවයෙ තියෙන්නෙ. අද වෙනකොට මිනිසුන් එවැනි නාට්‍යවලට ඇබ්බැහි වෙලා. මා මහසමයමින් ගන්න උත්සාහයේ මෙවැනි දේ පැහැදිලි කර ගන්නත් පුළුවන් කියලා මම හිතනවා.

කවදත් නාට්‍යකරුවා ලොකු අර්ථපතියෙක් නොවෙයි. ඔවුන් බොහෝ දුෂ්කරතා හා කැපවීම් මත වේදිකා නාට්‍ය කලාව පවත්වාගෙන යන බව රහසක් නොවේ. නමුත්, හොඳ නිර්මාණයක් වෙනුවෙන් විශාල පිරිවැයක් අද යොදන්න සිදු වුණත්, ලොකු ප්‍රති ලාභයක් තබා පිරිවැය පියවා ගැනීමට නොහැකි අවස්ථා ඇති බව පළ වෙනවා. මෙම අර්බුදයට ඔබේ විසඳුම් යෝජනා මොනවා ද?

වේදිකා නාට්‍ය සඳහා ටෙලි නාට්‍යවලට වගේ සල්ලි යොදවන්න ව්‍යාපාරිකයින් කැමැති නැහැ. ඒකට ප්‍රධාන හේතුව ඔවුන්ගේ නිෂ්පාදනවලට ප්‍රසිද්ධියක් නොලැබෙන නිසාම නොවෙයි. අද ව්‍යාපාරික සංස්කෘතිය දියුණු නැහැ. ඉස්සර ව්‍යාපාරිකයෝ තමයි පාසල්, රඟහල් හා කලාගාර වැනි දේ ඉදි කළේ. ඉතින් මෙයට විසඳුමක් තියෙන්නේ ජාතික වැඩ පිළිවෙළකින් පමණයි.