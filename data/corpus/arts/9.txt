කාලිංග දේශයේ වැළලී ගිය බෞද්ධ උරුමය
කාලිංග දේශය කරුණු දෙකක් නිසා බෞද්ධයනට වැදගත් වේ.

1. අශෝක රජු සිය දිග්විජය ප්‍රතිපත්තිය අතහැර ධර්ම විජය මාර්ගයට ප්‍රවිෂ්ට වූයේ මේ දේශයේ සිදු වූ භයංකර යුද්ධය නිසා වීම.

2. දන්ත, හේමමාලා කුමර කුමරියන් විසින් දන්ත ධාතුන් වහන්සේ ලක්දිවට වැඩම වූයේ කළිඟු රට දන්තපුරයෙන් වීම.

දඹදිව මධ්‍ය ප්‍රදේශයේ පාඨලීපුත්‍ර නගරයේ සිට රාජ්‍ය පාලනයේ යෙදුණු අශෝක රජතුමා සිය අභිෂේකයෙන් අටවන වසරේදී (ක්‍රි. පූ. 261) අසල්වැසි කාලිංග දේශය ආක්‍රමණය කොට බිහිසුණු යුද්ධයක් සිදු කළ බවත්, මෙහිදී සිදුවුණු මහා මිනිස් ඝාතනය හා විනාශය නිසා පශ්චාත්තාපයට පත්වූ බවත්, නිග්‍රෝධ සාමනේරයන් වහන්සේගෙන් බණ අසා පැහැදී බුදුසමය වැලඳගත් බවත් ඉතිහාසගතය. සිය දිග්විජය ප්‍රතිපත්තිය අතහැර ධර්මවිජයට ප්‍රවිෂ්ට වූ එතුමා දඹදිව පුරා වෙහෙර විහාර 84,000ක් ඉදිකරවා එහි බුද්ධාගම ප්‍රතිෂ්ඨාපනය කළා පමණක් නොව එතෙක් ප්‍රාන්ත ආගමක්ව පැවැති බුද්ධාගම, ධර්මදූතයන් වහන්සේලා මගින් දේශ දේශාන්තරවල පතුරුවාහල බවත් පතළය.

චණ්ඩාශෝකයන් ධර්මාශෝක බවට පත් වෙමින් බුද්ධාගමේ පුනර්ජීවය හා ව්‍යාප්තියට ද හේතු වූ මහා සංග්‍රාමය සිදු වුණු කාලිංග දේශයේ වර්තමාන තත්ත්වය අළලා මේ ලිපිය සැකසේ. අද ඔරිස්සාව ලෙස හැඳින්වෙන එදා කාලිංග දේශය, ඉන්දියාවේ නැ‍ඟෙනහිර වෙරළත්, බටහිර බෙංගාලය, බිහාරය, මධ්‍ය ප්‍රදේශය සහ ආන්ද්‍රා ප්‍රදේශයත් මායිම් කොට ඇති විශාල භූමි ප්‍රදේශයකි. එහි අගනුවර භුභනේස්වර්ය. ධර්මාශෝක රජතුමා වෙහෙර විහාර 84,000ක් දඹදිව පුරා ඉදිකරවූ බව සඳහන් වේ. එසේ නම් තමා නිසා දැඩි පීඩාවට හා ව්‍යසනයට පත්වූ කාලිංග දේශය කෙරෙහි වඩාත් ආදරයෙන් ක්‍රියා කරමින් වෙහෙර විහාර විශාල සංඛ්‍යාවක් එහිද ඉදි කරවූ බවට සැක නැත.

එහෙත් බුද්ධාගම දඹදිවෙන් අතුරුදහන් වීමත්, හින්දු ආගමේ නැගීමත් සමඟ මේ වෙහෙර විහාර පොළොවට සමතලා වී ඒ මත හින්දු කෝවිල් ඉදිවුණාට සැක නැත. පසු කාලයේදී මේ දේශය පුරා හින්දු කෝවිල් 7,000ක් පමණ ඉදිවූ බව සඳහන් වේ. මේ නිසාම, ඔරිස්සාව කෝවිල්වලින් පිරුණ රට ලෙසද සැලකුණි. එහෙත් මේවායින් වැඩි කොටසක් මේ වන විට විනාශ වී ගොස් ඇත. ඉතිරි වී ඇති බොහෝ කෝවිල්වලින් පෙනෙන්නේ එදා හින්දු ආගම කෙතරම් ප්‍රෞඪ ලෙස මෙහි වැජඹුනාද යන්නයි. මේ වන විට ඔරිස්සාව සම්පූර්ණයෙන්ම හින්දු භක්තිකයන්ගෙන් පිරුණු දේශයක් වන අතර බෞද්ධයින් සිටින්නේ අතළොස්සකි. බුද්ධාගම අබිබවා හින්දු ආගම නැගීම සංකේතවත් කරමින් අලියෙකු පිට නැඟුණ සිංහයෙකුගේ කැටයමක් ඇතැම් දේවාලවල දක්නට ඇත.

* මහාබෝධි මධ්‍යස්ථානය

මෙය පිහිටා ඇත්තේ කලබල රහිත පරිසරයකය. ගේට්ටුවෙන් ඇතුළු වන විටම පෙනෙන්නේ දඹදිවෙන් අතුරුදහන් වූ බුද්ධාගම, යළි එහි ප්‍රතිෂ්ඨාපනය කිරීමට අයෝමය අධිෂ්ඨානයෙන් හා අප්‍රතිහත වීර්යෙන් කටයුතු කළ බෝධිසත්ව ගුණෝපේත ශ්‍රීමත් අනගාරික ධර්මපාලතුමාගේ උඩුකයේ ප්‍රතිමාවකි. හින්දුන්ගෙන් පිරුණු මේ නගරයේ මේ සිංහල බෞද්ධ වීරයාගේ පිළිරුවක් දැකීම පවා පහන් සංවේගය උපදවන්නකි.

තවදුරටත් ඉදිරියට ගිය විට දකුණු පසින් බෝධියකුත්, වම් පසින් බුදුගෙයකුත් විය. බෝධීන් වහන්සේ, දඹදිව බුද්ධගයා මහාබෝධි අංකුරයක් රෝපණය කිරීමෙන් ඇති වූවකි. එය 1957දී රෝපණය කර ඇත්තේ එවකට සිටි භක්තිමත් බුරුම අගමැතිවරයකු වූ ඌනු මහතා විසිනි. වම්පසින් වූ විශාල බුදුගෙය මෑතදී කරවූවකි. එතුළ විශාල දර්ශනීය හිඳි පිළිමයකි. මේ ස්ථානයේ භාරකරු ආචාර්ය මහාපත්‍ර නම් මහතෙකි. එහි නේවාසික භික්ෂූන් වහන්සේලා දෙනම ලංකාවට වැඩම කර ඇති බවත්, බෞද්ධ ජනතාවගේ ඌනතාව නිසා මේ ස්ථානය පවත්වා ගෙන යන්නේ ඉතා අසීරුවෙන් බවත් ඔහු පැවැසීය.

* ඩෞලි


ඩෞලි හි සාම චෛත්‍යය
භූභනේස්වර් නගරයෙන් කි. මී. 8ක් පමණ දකුණින් පිහිටියේ ඩෞලි පියසයි. කාලිංග යුද්ධයේ උග්‍ර අවස්ථාවන් සිදු වූ ස්ථානයක් ලෙස මේ පියස සැලකේ. මෙය ලෝක ප්‍රකටව ඇත්තේ අශෝක රජුගේ විශාල ගිරි ලිපියක් නිසාය. මාර්ගයේ වම් පසින් වූ කුඩා උද්‍යානයක පිහිටි කුඩා පර්වතයක පැතැලි මුහුණතෙහි සියුම් අකුරින් මේ ලිපිය කොටා ඇත. වනගතව තිබුණු මේ ස්ථානය ක්‍රි. ව. 1837 දී කීටෝ නැමැති යුද නිලධාරියකු විසින් සොයාගත් බවද, අශෝක රජුගේ ගිරි ලේඛන ආඥා 14න් 11ක්ම මෙහි දැක්වෙන බවද අසල වූ විශාල පුවරුවක සඳහන් විය. මෙහි භාෂාව මාගධී ප්‍රාකෘත වන අතර සටහන් කර ඇත්තේ බ්‍රාහ්මී අක්ෂරයෙනි. මේ ගිරි ලිපියේ ආරක්ෂාව සඳහා එය වටා වීදුරු හා යකඩ දොරවල් සහිත ආරක්ෂක ආවරණයකි.

මේ ගිරි ලිපියේ පළමු ආඥාවෙන් මිනිසුන් සහ සතුන් මැරීම තහනම් කර ඇත. දෙවෙනි ආඥාවෙන් මිනිසුන් සහ සතුන් උදෙසා චිකිත්සා ක්‍රම දෙකක් ඇරඹූ බවද, මිනිසුන්ගේ හා සතුන්ගේ ප්‍රයෝජනය සඳහා මාර්ගයන්හි රුක් රෝපණය හා ළිං තැනවීම කරන ලද බවද සඳහන් වේ. රාජාභිෂේකයෙන් විසි වන වසරේදී තමන් බුදු උපත සිදුවූ ලුම්බිණියට සැදැහැ සිතින් ගිය බවද තවත් තැනක සඳහන් විය. රටවැසියා සිය දරුවන් ලෙස සලකමින් ඔවුන්ගේ යහපත සඳහා ගත් විවිධ පියවර ද මේ ගිරි ලිපියේ සඳහන් කර ඇත‍.

මේ කුඩා පර්වතය මුදුනේ ඇත් පැටවෙකුගේ පූර්ව කොටස ගලින් එළියට නෙරා සිටින ලෙස කර ඇති කැටයමකි. මෙය සිදුහත් ප්‍රතිසන්ධිය සංකේතවත් කරන බවද සඳහන් විය.

මේ කුඩා උද්‍යානයේ විසාල රමණීය නුග ගසකි. එය දැඩි උෂ්ණ පරිසරයට සිසිල සපයන්නේ එදා පශ්චාත්තාපයෙන් පීඩා විඳි අශෝක රජතුමාට නිග්‍රෝධ සාමනේරයන් වහන්සේ බුදු දහමින් සහනය ලබා දීම සිහිපත් කරවමිනි. ගිරි ලිපියේ අඩංගු සියලු ආඥාවන් ඉංග්‍රිසියෙන් සටහන් කර ඇති විශාල පුවරුවද පිහිටා ඇත්තේ මේ නුග සෙවණේය.

* සාම චෛත්‍යය

එදා ඩෞලි හි සිදු වූ බිහිසුණු සංග්‍රාමයෙන් පසුව ‍අශෝක රජතුමා ධර්මවිජය මාර්ගයට පිවිසීමෙන් සාමයට සහ සහජීවනයට සිදුවූ මහඟු සේවයට උපහාරයක් ලෙස ජපන් බෞද්ධයින් විසින් කුඩා කඳු මුදුනක මෙය පිහිටුවා ඇත. චෛත්‍ය භූමියට ඇතුළු වන ස්ථානය දෙපස කණු දෙකක් මත සිංහරූප දෙකකි. පඩිපෙළක් නැග චෛත්‍යය වෙත යායුතු අතර ඉදිරියෙන්ම ඇත්තේ පංචශීලය සංකේතවත් කර කුලුනු පහකි. මධ්‍යම ප්‍රමාණයේ චෛත්‍යය වටා බුදුසිරිතේ විවිධ අවස්ථා දක්වන රූප ඵලකත්, හතර පැත්තට බුද්ධ ප්‍රතිමා හතරකුත් පිහිටුවා ඇත.

උදයගිරි හි භාවනා කුටි

ඉදිරියෙන්ම දිස්වන්නේ සුප්‍රසිද්ධ සාරානාත් බුද්ධ ප්‍රතිමාවට සමාන ධම්මචක්ක මුද්‍රාවෙන් නිර්මිත බුදුරුවකි. චෛත්‍යයේ දකුණු පැත්තෙන් භූමිපුත්‍ර මුද්‍රාවෙන් නිර්මිත බුදුරුවකුත් පිටුපසින් සිදුහත් කුමාරෝත්පත්තිය හා වම්පසින් සම්බුද්ධ පරිනිර්වාණය දක්වන ප්‍රතිමාත් පිහිටා ඇත. මෙය ගත සිත දෙකම සිසිල් කරවන ස්ථානයකි. මහා බෝධි මධ්‍යස්ථානය හැරුණ විට බෞද්ධයින්ට වැඳුම් පිදුම් කළ හැකි භූභනේස්වර් නගරයේ පිහිටි අනෙක් එකම ස්ථානයයි.

* කන්දගිරි සහ උදයගිරි ලෙන්

භූභනේස්වර් නගරයෙන් කි. මී. 8ක පමණ දුරින් කුඩා කඳු ගැට දෙකක් මත පර්වතයේ නෙළන ලද කුටි රාශියක් වේ. ක්‍රි. පූ. 2 වන සියවසට අයත් මේ ගුහාවලින් දකුණු පැත්තේ කන්දගිරි ගුහා අතර ජෛන විහාරයක් ද වේ.

වම් පැත්තේ ඇති උදයගිරි ගුහා අතර සිද්ධස්ථානයක් නොමැති වුව ද, ඇතැම් පුරාවිද්‍යාඥයන්ගේ මතය මේවා භාවනානුයෝගී බෞද්ධ භික්ෂූන් වහන‍්සේලා විසින් පරිහරණය කර ඇති බවය.

මේ අදහස තහවුරු කරන පාලියෙන් ලියැවුණු සෙල්ලිපියක් ඉන් එක් ගුහාවක ඇත. මේ ගුහා සියල්ල මිනිසුන් විසින් නිර්මාණය කර ඇති අතර කුඩා හා මධ්‍යම ප්‍රමාණයේ ඒවායේ සමහරෙක සත්වරූප, මල්කම් ආදියද කැටයම් කර ඇත.

එක් ගුහා පේළියක් ඈතට දිස්වන්නේ දෙමහල් ගොඩනැගිල්ලක් ලෙසිනි. එදා භාවනානුයෝගීන්ට සෙවණ දුන් මේ පුදබිම, අද පෙම්වතුන්ගේ විනෝද උයනක් බවට පත්ව තිබෙනු දැකීම සංවේගයට කරුණකි.

* රත්නගිරි සහ ලලිත්ගිරි


රත්නගිරියේ නටබුන්

රත්නගිරියේ ප්‍රධාන ආශ්‍රමයේ බුදුගෙය

ලලිත්ගිරි විහාරයේ බුදුරුවක කොටස්
කාලිංග දේශයේ බුදු සමය දීප්තිමත්ව පැවැති සමයේ බැබළුණු ප්‍රදීපස්ථම්භ බඳු වූ රත්නගිරි හා ලලිත්ගිරි විහාර සංකීර්ණයන් දැකගැනීම සඳහා භූභනේස්වර් නගරයෙන් කි. මී. 80ක් පමණ ඈතට යා යුතුය. ගේට්ටුවෙන් ඇතුළු වී බොරළු පාරක් දිගේ මද දුරක් ඉහළට ගිය විට පාර වමට හැරේ. එතැන කම්බි වැටකින් වට කළ කුඩා ස්ථූප රාශියකි. ගලින් නෙළා තිබුණු මේ හැම ස්ථූපයක්ම උසින් අඩි තුනක් පමණ වූ අතර ඒ සෑම එකකම දේවරූපයක් හෝ නාටිකාංගනාවකගේ රූපයක් කැටයම් කර තිබුණි. තවදුරටත් බොරළු පාර දිගේ ගිය විට විශාල නුග ගසක් සහිත එළිමහනකි. මෙය ඉදිරිපිට විශාල ආරාම සංකීර්ණයක නටබුන්ය.

පුරාවිද්‍යාවෙන් පිහිටුවා තිබුණු විස්තර පුවරුව, මේ ස්ථානය පිළිබඳ අවබෝධයක් ලැබීමට මහෝපකාරී වේ. “ඔරිස්සාවේ ජායිපූර් දිස්ත්‍රික්කයේ පැතලි කඳු මුදුනක පිහිටි රත්නගිරි ආශ්‍රමය පිහිටුවන්නට ඇත්තේ ආශ්‍රමික ජීවිතයත්, භාවනාව හා අධ්‍යාපනය සඳහා භික්ෂූන්ට අවශ්‍ය ප්‍රසන්න හා නිශ්චල හුදකලාවත් සලකා විය හැකිය. 1960 ගණන්වලදී පුරාවිද්‍යා කැණීම්වලින් විශාල ස්ථූපයක නටබුන්ද, එය වටා පරිවාර ස්ථූප ගණනාවක් ද, චතුරස්‍රාකාර ආශ්‍රම දෙකක් ද තවත් විශාල ආශ්‍රමයක් ද මතු කරගත හැකි විය. ප්‍රධාන ආශ්‍රමයට ඇතුළු වන දොරටුවේ උළුවස්ස මනහර කැටයමින් යුතු විය.