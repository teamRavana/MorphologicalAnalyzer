උපන් ලපය
මගෙ දුවේ.. සුදු නෝනේ... උඹ මෙහෙම පෙට්ටියකින් එන්නද නොදන්න රට රාජ්ජෙකට ගියේ.”

“අනේ මගෙ රත්තරං අම්මේ. ඇයි මාව තනි කළේ.” ඈත වංගුවෙන් හැරුණ අවමංගල රිය සෝමවතීගේ නිවෙස අසල නතර වූවා පමණි. වත්ත පහළින් නැ‍ඟෙන අ‍ඳෝනා හඬ කන් සිදුරු පසාරු කරගෙන ගොස් හදවතේ ගැඹුරුම තැනට වදී. සෝමාවතීගේ අම්මා, දියණිය මෙන් ම අනෙකුත් ඥාතින් නඟන වැලපිලි හඬින් නිදාවුන් ගම අවදි වී ඇත්තා සේය. එකා දෙන්නා බැගින් ඒ දෙසට ඇදෙති. සෝමවතිගේ ගෙදරට ගොඩ වන්නට සිතුණාද මගේ සිතේ ඇත්තේ දෙගිඩියාවකි. මම මිදුලේ එහෙටත් මෙහෙටත් සක්මන් කරන්නට වූයේ හිත හදාගන්නට මෙනි.

“අනේ අම්මපා මේ මිනිහට ලජ්ජාවක් කියලා දෙයක් ගෑවිලාවත් නැති හැටි. ඒ මදිවට එළියට බැහැලා ඒ පැත්තට කොකම් පානවා. “මේ ඇහුණද යනවා එහෙම නෙමෙයි ඉලව් ගෙදර... කවුද හිතුවේ තමුසේ මේ වගේ අසමජ්ජාති මිනිහෙක් කියලා....”

හැඬීම හා ගෝරනාඩු කිරීම නිසා බැරැන්ඩි වූ හඬින් සුමනා සාලයේ උලුඅස්ස අසල සිට පවසන්නීය.

ගමේ එක්කෙනා දෙන්නා අපේ ගේ දෙස හොරෙන් හොරෙන් බලමින් සෝමවතීලගෙ ගෙදර දෙසට යති.

‘ඔය ඉන්නේ හරියට මුකුත් නොකළා වගේ.’

‘සෝමවතී රට ඉන්න කාලේ මෙයැයිටත් එක්කලු හම්බ කළේ.’

‘ඒවැයින් වෙන්නැති ජැන්ඩිකම කොරන්න ඇත්තේ.’

‘අනේද කියන්නේ.’

ගමේ කටකාර ගැහැනු දෙතුන් දෙනකු මා පෙන්වමින් තලුමරමින් කතා බහේ යෙදෙති.

‘ඔය කියන්නේ තමුන්ගෙ නම්බුකාරකම ගැන. දැන් ඉතිං එළියට බහින්න හැටියක් නැහැ. දෙයියනේ හෙට අනිද්දා දීග දෙන්න දූලා ඉන්න තාත්තා කෙනෙක් නේද මේ.. අපොයි මගේ කෙල්ලෝ දෙන්නා.’

සෝමවතීගේ ගෙදරට වඩා හැඬීම් වැලපීම් ඇත්තේ අපේ ගෙදරය. හැඬීම් වැලපීම් අස්සේ දෙස් දෙවොල් ද තැබෙයි. සුමනා දඩාස් ගා මහ හඬින් ඉදිරිපස දොර වසා දැමුවාය. එය මගේ කම්මුලට වැරෙන් ගැසූ පහරක් සේය.

මෙතරම්ම අපහාස විඳින්නට මා කළ පව කුමක් ද? සියල්ල සිදුවී හමාරය. දැන් ඉතිං ජීවත්වනතුරු මේ නින්දා අපහාස විඳිය යුතුමය. සියල්ලෝම සිතන්නේ මම මහා වරදක් කළ බවය. වඩාත් ම හිත පාරවන්නේ අවුරුදු විසිගණනක් එකට සිටි සුමනා මා ගැන සිතන ආකාරය ය. මේ අවුලෙන් මා මුදාලිය හැක්කේ සෝමාවතීට පමණි. එහෙත් සෝමවතී යළි නොඑන්නට ම අප හැමෝම හැරගොස්ය.

දෑසේ මතුවුණ කඳුළක් බිම වැටුණේ මටත් නොදැනීමය. මා තුළ ඇත්තේ මුළු ලොවම මා හැර ගියා බඳු හැඟීමකි. ඉඳින් මා මිය යන්නේ නම්.. මේ කටුක වදනින් මා හද තුවාල නොවනු ඇත. එහෙත් එසේ මිය යන්නට පෙර මා ඇයට සියල්ල කිව යුතුය. ඒ ඇගේ අනුකම්පාව ලබා ගන්නට නොව මා නිවැරැදි බව ඇයට තේරුම් කරන්නටය. එහෙත් ඇය මේ සත්‍ය තේරුම් ගනීවිද?

කමක් නෑ.. හැමදේම කියනවා.

තමාටම කියාගත් ජයතිස්ස සෙමෙන් දොර හැර සාලයට ඇතුලු වූයේය. සුමනා සාලයේ කවිච්චියේ ඇන්දට හිස තබාගෙන බලාගත් අත බලා සිටින්නීය. ඈ ළඟින් වාඩි වී සිටින්නී බාල දියණියයි.

ජයතිස්ස සුමනා අසලට ම ගොස් ඇගේ හිස මෘදු ලෙස පිරිමැද්දේය.

ජයතිස්ස සුමනා අසලින් ම වාඩි වූයේය. ඔහු ඈ තමා දෙසට ළංකර ගැනීමට ඈ බද වටා අත යැව්වේය. සුමනා ජයතිස්සගේ අත ගසා දමා කවිච්චිය මතින් නැගිට්ටේ ආවේශ වූවෙක් පරිද්දෙනි.

‘මට තමුසෙ අප්පිරියයි... අත තියන්න එපා මගෙ ඇඟට. තවත් තේරුමක් නෑ මේ ගෙදර ඉන්න එක. එනකෙනෙක් එනවලා යන්න.’

සුමනා දියණියන් දෙදෙනා ද කැටුව මහගෙදර යන්නට සූදානම් වන සේය. ලොකු දුවගේ මුහුණේ ඇත්තේ මා ගැන උපන් අනුකම්පාවෙන් පිරි බැල්මකි. බාල දියණිය මා දෙස බලන්නේ සංසාරගත වෛරක්කාරයකු දෙස හෙලන බැල්මකි.

“සුමනා මං කියන දේ අහන්න. මං ඔයාටයි ද‍රුවෝ දෙන්නටයි කවදාවත් වරදක් කළේ නැහැ. මං ඔයාට හැමදේම කියන්නම්.”

‘මං ඔහේ කියන කිසිම දෙයක් අහන්න කැමති නැහැ.’

සුමනා ජයතිස්සගේ අත ගසා දැමුවාය. ඇය ඇඳුම් බෑගයක් ද රැගෙන මිදුලට බැස්සාය. ඊට පිටුපසින් දියණියන් දෙදෙනා ද ඔහුට පිටුපා යන්නට වූහ.

ජයතිස්සට සුසුමක් නැඟුණේ ඉබේටමය.

අතීතයේ සිදුවූ සුළු සිදුවීමක් මේ තරම් ව්‍යසනයකට පාර කපාවී යැයි ජයතිස්ස කිසි දිනෙක නොසිතුවේය. ගෙතුළ ඇත්තේ පාළු මූසල බවකි. ඒ පාළු මූසල බව බිඳගෙන ඉඳහිට පාරේ යන දෙතුන් දෙනෙකුගේ උස් කටහඬ ඇසේ. බිරිඳගෙනුත් දරු දෙදෙනාගෙනුත් හිස්වූ ගෙයි පාළුව දරා ගන්නට බැරි තරම්ය. ජයතිස්ස ඉදිරිපස දොර වසා දැමුවේ හඬ නොනැගෙනසේ සීරුවටය. හැන්දෑව අඳුර ගෙතුළ වසාගෙනය. ජයතිස්ස ඒ අඳුරේ තනිවූයේ ය.

සිතට දැනෙන කෙඩෙත්තු ගතිය ජයතිස්සගේ ගතට ද දැනෙන්නා සේය. ජයතිස්ස සාලයේ ඒ මේ අත ඇවිද්දේය. කරන්නට කියා දෙයක් නැත. දියණියන් දෙදෙනාගේ සිනා හඬ, සුමනාගේ කටහඬ නැති නිවස පාළුවෙන් පිරී ඇත. සාලයේ එහෙටත් මෙහෙටත් සක්මන් කළ ජයතිස්ස එහි කැබිනට්ටුව මත තබා ඇති මංගල සේයාරුව ඉදිරියේ නතර වූයේය. මීට අවුරුදු විස්සකට පෙර සුමනා තම අත රැගෙන මංගල ඇඳුමින් සැරසී හිඳින සේයාරුව මතින් මතුවී සෝමවතී තමන්ට විරිත්තන්නා සේ ජයතිස්සට දැනේ. ඔහු සිත බෙහෙවින් ව්‍යාකූලය. ජයතිස්ස සැටියෙන් වාඩිවී දෑස් තදින් පියා ගත්තේය.

‘සුමනා නෑවිත් ඉඳීවිද’

ඔහු සිත විටින් විට ඔහුගෙන් ම ප්‍රශ්න කළේය.

තම ජීවිතයට තර්ජනයක් වූ අතීතය හාරා අවුස්සන්නට ජයතිස්ස වෙහෙස වූයේය. සෝමවතී හා තමා ඉගෙන ගත් පාසල, දහම් පාසල වැටි වැටි දුව පැන්න බඩවැටි පවුලේ අය එක්ක වෙසක් බලන්නට කොළඹ ගිය හැටි සිතුවම් පෙළක් ලෙස ජයතිස්සගේ දෑස් අග මැවී පෙනුණේය.

‘සෝමවතී හරි හැඩයි අපි දෙන්න ම එකම වයසේ. සෝමවතීගේ තාත්තා අපේ වත්තේ මුරකාරයා. එයැයිගේ අම්ම තමයි අපේ ගෙදර කුස්සියේ වැඩ කළේ. සෝමවතී පුංචි කාලේ ඉඳලම හැදුණේ වැඩුණේ අපේ ගෙදර. ගෑනු දරුවෙක් නොහිටිය නිසා තාත්තයි අම්මයි සෝමවතීට සැලකුවේ ‍අපේ බාල සොයුරියකට වගේ. අපි කෑම කෑවේ එකට. සෙල්ලම් කළේ එකට. ඉඳලා හිටලා රණ්ඩු වුණා. ගහගත්තා. වත්ත පහළ ළිඳ ළඟ නෑවෙත් අපි තුන්දෙනා එකට.”

‍ජයතිස්ස අතීතය කියන්න ගත්තේ තමන් ඉදිරිපිට කෙනෙක් අහගෙන ඉන්නවා වගෙයි.

මේ සිද්ධිය වෙනකොට සෝමවතීට අවුරුදු පහළොවක් විතර ඇති. දවසක් මල්ලියි මමයි වත්ත පහළ ළිඳ ළඟට නාන්න ගියා. සෝමවතීත් අප පිටිපස්සෙන් ආවා. මල්ලිටයි සෝමවතීටයි නාන්න ඇරලා මං පොල්කොටේ උඩ වාඩිවෙලා හිටියා. සෝමවතී හැමදාම නෑවේ මල්ලිව නාවලා ඉවර වෙලා. මල්ලි නාලා ගොඩට ආවා.

‘එන්න ඔයාවත් නාවන්න.’ ඇය ඊළඟට මට කතා කළා.

‘මට පුළුවන් තනියම නාන්න....’

‘ආඩම්බරකාරයා.’

සෝමවතී පුංචි ළි‍ඳෙන් පහත්වෙලා වතුර ඇද්දේ ලතාවකට. සෝමවති එකින් එක වතුර බාල්දිය හිසට වත්කරගන්න අපූරුව මං බලාගෙන හිටියේ ආසාවෙන්. තෙත බරිත දිගු කොණ්ඩය ඇඟට ඇලුන දිය රෙද්ද සෝමවතීට ගෙනාවේ අමුතු ලස්සනක්. මං ඒ ලස්සන දිහා ආසාවෙන් බලාගෙන හිටියා. සෝමවතී වතුර බාල්දියක් අරගෙන හිසට වත්කර ගත්තා. ඒත් එකපාරටම වුණේ ඇය නොසිතු දෙයක්. සෝමවතීගේ දිය රෙද්ද ලෙහිලා බිමට වැටුණා. සෝමවතී දෙඅතින්ම දෙතන වහගත්තා. මට අහක බලන්න හිතුණෙම නැහැ. මගෙ ඇහැ ගියේ ඇගේ දකුණු කලවයේ තිබුණු රුපියලක් තරම් ‘උපන් ලපයට. ලැජ්ජාවෙන් මුහුණ රතුවෙච්ච සෝමවතී පහත්වෙලා දියරෙද්ද අරගෙන ඇඳගත්තා. ඇය ආයෙමත් නාන්න පටන් ගත්තා. අපි මේ සිද්ධිය ගැන වචනයක්වත් කතා කළේ නැහැ.

ඊට පස්සෙත් අපි සෙල්ලම් කෙරුවා. නාන්න ගියා. අපි උසස් පෙළ විභාගයට ලිව්වා. මම එයින් සමත් වෙලා විශ්වවිද්‍යාලයට ගියා. සෝමවතී ගෙදර නතර වුණා. ඊට ටික කාලෙකට පස්සේ ඇය කසාදයක් බැඳගත්තා. සෝමවතීගේ තාත්තගෙ මරණයෙන් පස්සේ ඒ රස්සාව බාරගත්තේ එයැයිගෙ මනුස්සයා ගුණපාල. මම විශ්වවිද්‍යාලයෙන් පස්සේ රාජ්‍ය ආයතනක රස්සාවට ගියා. සුමනා එක්ක විවාහ වුණේ ඊට පස්සේ. අම්මගෙ තාත්තගෙ මරණයෙන් පස්සේ මල්ලි විදේශයක පදිංචියට ගියා. සුමනගෙයි මගෙයි හැම දේටම හිටියේ සෝමවතීගේ පවුලේ අය. දූලා දෙන්නා හැදුණේ සෝමවතීගේ අතේ. අපි කෑවේ සෝමවතී උයන බත්. සෝමවතීට දරුවෝ තුන්දෙනෙක් ලැබුණා. ගුණපාලටයි අම්මටයි දරුවෝ බාර දුන්න සෝමවතී මැදපෙරදිග ගියා. අපි යන්න එපා කිව්වත් සෝමවතී ඇහුවේ නැහැ. අවුරුදු දෙකතුනක් ගත වුණා. සෝමවතීගේ ගේ හැදුණා. ගෙට විදුලි බඩු එකතු වුණා. දරුවෝ ලොකු මහත් වුණා. සෝමවතී එක පාරක් ලංකාවට ඇවිත් ආයෙමත් මැදපෙරදිග ගියා. එක පාරටම සෝමවතී ගැන ආරංචියක් නැතිව ගියා.

‘මහත්තයා අපි යමුද සෝමවතීව යවපු ඒජන්සියට.’

මාස ගාණක් මමත් ගුණපාලත් ඒජන්සියට ගියා. බැරිමතැන තානාපති කාර්යාලයටත් ගියා. දවසක් ගුණපාල අපේ ගෙදරට ආවේ කලබලෙන්.

‘මහත්තයා අපේ එක්කෙනාට කරදරයක් ලු...’

ගුණපාල දරුවෝ වැලපුණා. සුමනා මගෙ දූලා දෙන්නා හඬා වැටුණා.

‘මහත්තයා මා එක්ක යමුද?’

ගුණපාල එක්ක හැම තැනම ගියේ මම.

‘මගෙ ගෑනි මට නැති වුණා මහත්තයා.’ ගුණපාල රෝහලේ බිත්තියක ඔලුව ගහගනිමින් හඬා වැලපුනා.

‘මට විශ්වාස නෑ මහත්තයා මේ මගෙ ගෑනි කියලා. මහත්තයා බලන්න මහත්තයටවත් අඳුන ගන්න පුළුවන්ද කියලා...’

මැදපෙරදිග සිට මාස ගාණකට පස්සේ ගෙනල්ලා තිබුණ සෝමවතීගේ මිනිය හඳුරගන්න බැරි තරමට වෙනස්වෙලා තිබුණා.

මරණ පරීක්ෂණාගාරයේ මේසයක් මත තිබුණ සෝමවතීගේ සිරුර දිහා මම දෙතුන් වරක් බැලුවා. ගුණපාල මගෙ දිහා බලාගෙන හිටියේ අසරණ වෙලා.

‘මේ ම‍ගෙ ගෑනි නෙමෙයි නේද මහත්තයා.’

අපිත් එක්ක ඇවිත් හිටිය ගමේ දෙතුන් දෙනෙකුත් සෝමවතීගේ මිනිය දිහා බැලුවා.

‘මේ සෝමවතීමද?’

සෝමවතීගේ සිරුර දැක්කම සිතට නැගුණේ දෙගිඩියාවක්. අවුරුදු තිස්පහකට එහා අතීතයට සිත දිවගියේ මටත් නොදැනීම.

‘ඔය රෙද්ද එහාට කරමු පොඩ්ඩක්.’

මම එතැන සිටි සේවකයට කිව්වේ විධානයක් ලෙස, මියගොස් සිටින්නේ සෝමවතීමදැයි සැක හැර දැන ගැනීමට තිබූ ඕනෑකමට.