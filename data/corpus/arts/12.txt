අඩ සියවසක් කවි රස බෙදූ කවිකාර ජෝඩුව
කොක්මාදූවේ සෝමා පතිරණ හා ගොරකවෙල ප්‍රේමදාස පතිරණ
ඇය දැන් හැත්තෑහත් හැවිරිදිය. ඔහු අසූපස් හැවිරිදිය. විවාහ වී මේ ගෙවෙන්නේ පනස් වැනි අවුරුද්දයි. දියණියන් විවාහකය. මුනුපුරු මිනිබිරියෝ ද සිටිති. එමෙන්ම විවාහ වීමට පෙර ඔවුන් විසින් ඇරැඹි රාහුල සිළිල සඟරා ද දැන් පනස් තුන් හැවිරිදිය. විරසකකම් නැතිව යුතුකම් ඉටුකිරීමත් ලෙස සිතා මේ යුගයේ ද ඔවුහු සමාජ මෙහෙවරක යෙදෙති. සඳැස් කවියෝ බිහි කරති. කවි ලියන්නන්ට අත දෙති. ඒ ඔවුන්ගේ හැටිය. කවි ලියන කවි කියන මේ යුවළ කොක්මාදූවේ සෝමා පතිරණ හා ගොරකවෙල ප්‍රේමදාස පතිරණ ය.

“අපි විවාහ වුණ දවසෙ තමයි ලේක්හවුසියෙන් මිහිර ළමා පත්තරය පිටවුණේ. අපි එදා ඉඳලම මිහිර පත්තරය ගත්තා. තවමත් අපේ ගෙදරට මිහිර පත්තරය ගන්නවා. අපි ඒ කාලේ වගේම අදත් ලේක්හවුසියට ‘සිළුමිණ’ පුවත්පතට ‘දිනමිණ’ පුවත්පතට තවමත් කැමැතියි.”

දෙදෙනාම පවසන්නේ කාමරයක ඇති පත්තර ගොන්න පෙන්වමිනි. ඔවුන්ට සුන්දර අතීතයක් ඇත. අතීතය පමණක් නොව ගෙවීයන වර්තමානය ද ඔවුන්ට සුන්දරය. මේ වියපත් යුවළ පිළිබඳව ඔබ ඇතැම් විට දන්නවා වන්නට ඇත. ඇතැම් විට නොදන්නවාත් ඇත. කෙසේ වෙතත් ඔවුන්ටත් වඩා සිළිල, රාහුල කියූ විට එය මතකයේ රැඳී ඇතිවාට සැකයක් නැත.

කවියට, හිටිවන කවියට අදට වඩා එදා සමාජයේ හොඳ තැනක් හිමිව තිබිණි. එනිසාම එකල කවි පොත්, කවි සඟරා, මෙන්ම කවි කොළකාරයන් ද එමට සිටියහ. එක්දහස් නවසිය හැට එක අවුරුද්දේ ඇරැඹි ‘සිළිල’ හා ‘රාහුල’ කවි සඟරා එකල බෙහෙවින් ජනප්‍රිය විය. මේ වන විට වසර පනස් තුනක් වන කවි සඟරා දෙක තවමත් කවි රස විඳින කවි ලියන ජනතාව අතරට පත්වීම අරුමයකි. සිළිල අයිති සෝමා පතිරණට ය. රාහුල අයිති ප්‍රේමදාස පතිරණට ය. එකම නිවෙසින් බිහිවන රාහුල හා සිළිල කවි සඟරාවල රසවත්ම කතාවක් ඇතැයි අපට මුලින්ම කීවේ රූපවාහිනි සංස්ථාවේ සභාපති විමල් රූබසිංහ මහතාය.

“මමත් ඒ කාලේ රාහුල - සිළිලට කවි ලිව්වා. අදත් ලියනවා. මේ කවි සඟරා දෙකේ විශේෂත්වය තමයි ප්‍රේමදාස කවියා හා සෝමා කිවිඳිය වසර පනස් තුනක් තිස්සෙම කිසිම ලාබ ප්‍රයෝජනයක් නැතිව තමන්ගේ මුදල් කාලය වැය කරමින් සඟරා පළ කිරීමයි.”

අපි රාහුල - සිළිල හිමිකරුවන් සොයා ඉකුත් දිනෙක කඹුරුගමුවට ගියෙමු. හැරමිටි වාරුවෙන් අප පිළිගැනීමට ආවේ සෝමා කිවිඳියයි. ඇය අසලින්ම ප්‍රේමදාස කවියා ද විය.

“මගෙ ගම ගොරකවෙල. මං ඉගෙන ගත්තේ පිටබැද්දර මහා විද්‍යාලයේ. ඒ කාලේ ගොරකවෙල ඉඳලා පිටබැද්දර ඉස්කෝලෙට හැතැප්ම දෙකක් පයින් එනවා. අපේ තාත්තට ඒ කාලේ කඩයක් තිබුණා. ඒකට කිව්වේ ‘පතිරණ කඩේ’ කියලා. මම අවුරුදු පහළොවක් කාලේ වගේ ඉඳලා කවි ලිව්වා. තවමත් කවි ලියනවා. කලක් මම තැපැල් දෙපාර්තමේන්තුවේ සහකාර තැපැල් ස්ථානාධිපති හැටියට සේවය කළා. නමුත් එක්දහස් නවසිය හැත්තෑ ගණන්වල දේශපාලන ප්‍රශ්න නිසා ඒකත් නැතිවුණා.” ප්‍රේමදාස අතීතය සිහිපත් කරන්නේ එකල සිදුවූ ඇතැම් දේ ගැන හිනැහෙමිනි. ඔහු එක්දහස් නවසිය හැට ගණන්වලදී තැපැල් මාර්ගිකව පුස්තකාලයක් ද පවත්වාගෙන ගියේය.

‘ඒ කාලේ දිනමිණ, ලංකාදීප පත්තරවල පුංචි දැන්වීමක් දාන්න මහ ලොකු ගාණක් යන්නේ නැහැ. අපිට පාඨකයෝ ඉන්නවා. තැපෑලෙන් ඔවුන් නවකතා පොත ගෙන්වා ගෙන බලලා ආයෙත් අපට පොත එවනවා. පොත් නැති වුණේ නැහැ. ඒ කාලේ තැපැල් ගාස්තුව ශත තුනයි. බොහෝම ලස්සනට ඒ වැඩේ කෙරුණා. තැපැල් මාර්ගිකව පැවැත්වූ පුස්තකාලය පිළිබඳව රාහුල කවි සඟරාවේ පළකර තිබුණේ මෙවැනි දැන්වීමකි.

“ඔබ කැමති ද පොත් බලන්න
මට පුළුවනි ගෙනැත් දෙන්න
මුද්දරයක් ලියුමෙ දමා
ඒ ගැන විස්තර අහන්න
හැම දෙන කියවන වී රුති
හෙළ බසයෙන් පළවී ඇති
ඕනෑ පොතක් ලබා ගන්න
රාහුලයේ තබලා ඇති”

තැපැල් පුස්තකාලය කරන අතරේම කවි ලියන අතරේම ප්‍රේමදාස තවත් කටයුත්තකට මුල පිරුවේය. ඒ කවි සඟරාවක් කිරීමටය. ඔහු රාහුල කවි සඟරාව මුද්‍රණය කිරීම සඳහා අකුරැස්සේ විජේසේකර අච්චු කන්තෝරුවට ගියේය. ඒ රාහුල තුන්වැනි කලාපය මුද්‍රණය කිරීමටය. එදා එතැනට තරුණියක් පැමිණ සිටියාය. ඇය පැමිණ සිටියේ ඇගේ පියා සමඟය. මේ හැඩකාර තරුණිය පිළිබඳව හිත ඇදීගිය නිසා ප්‍රේමදාස ඇය පිළිබඳව මුද්‍රණාලයේ හිමිකරුගෙන් විමසුවේය.

“ආ... ඒ ‘සිළිල’ කවි සඟරාවේ සංස්කාරක සෝමා.” ඒ ලැබුණ පිළිතුර ඔහුට හොඳටම ප්‍රමාණවත් වූයේය. ඔහු සිළිල සඟරාවේ තිබූ ලිපිනයට කවි ලීවේය. දෙදෙනා අතර කවි හුවමාරු විය. ඒ සඟරාවේ පළ කිරීම සඳහාය.

“සෝමා මට කවි පෙළක් එවලා තිබුණා. එක අකුරක්වත් වෙනස් නොකර පළ කරන්න කියලා. මමත් ඒ විදිහටම පළ කළා. මම සිළිලට ලිව්වා. අපි යාළු වුණේ එයාගේ ගෙදර තිබුණ දානයකට ගිහිල්ලා. දෙපැත්තෙන්ම අකමැත්තක් තිබුණේ නැහැ.” ප්‍රේමදාස කියන විට සෝමා අතීතය සිහිපත් කරමින් සිනාසෙයි.

“මෙයා මට ලියනවා. අපි යාළු වුණා. ඒ කාලේ මෙයා මගෙන් කේන්දරය ඉල්ලුවා. ඒත් ගැළපේවි ද දන්නෙ නැති නිසා කේන්දරය දුන්නේ නැහැ. විවාහ වුණාට පස්සේ තමයි කේන්දරය බැලුවේ. එතකොට නම් හොඳට ගැළපෙනවා. අපි විවාහ වුණේ එක්දහස් නවසිය හැට හතර අවුරුද්දේ. මට මතකයි දවසක් මෙයා මට කවියක් එව්වා. එයා එහෙම ලිව්වේ මම තරහා වෙලා හිටපු නිසා.

පිදු ආදරය රැකගන්නම් ලෙසට පණ
නොදුවා ගුණ දමින් කිසි විට ඉවත පැන
සඳු රාජිණි ලෙස පවතින සොඳුරු ගුණ
බුදු හාමිනේ මට ලියුමක් එවනු මැන

“මං ඔය කවිය ලිව්වේ ඉස්සර සෝමා තරහා වුණාම ලියුම් එවන්නේ නැහැ. එතකොට මට දුකයි.” පතිරණ කියයි.

අද ද ඔවුහු එකම මඟක සිය ජීවන ගමන යති. සෝමා සිළිල පටන් ගත්තේ එක්දහස් නවසිය හැට එක වසරේ ජනවාරි පළමු වැනිදාය. ඇය ඊට පෙර තම මිතුරියක හා එක්ව ‘මෙත්සිළිල’ කළාය.

ප්‍රේමදාස සෝමා යුවළ

“ඥානවතී සූරියආරච්චි එක්ක තමයි ‘මෙත්සිළිල’ කළේ. ඇය රණවක සූරියආරච්චි මහතාගේ බිරිඳ. ඉස්සර අපේ කවි පොත්වලට බොහෝ කවියෝ ලියනවා. දෙවිනුවර පැන්ටිස් රණවක කවියා තමයි මට කිව්වේ සිළිල කරන්න කියලා. මගෙ තාත්තාට හොඳට කවි කියන්න පුළුවන්. තාත්තා මාව පොඩි කාලේ පාපැදියේ නංවාගෙන යන ගමන් කවි කියනවා. ඒ කවි අහලම තමයි මට කවිය ගැන ආශාවක් ඇති වුණේ. කවිය නිසා හමුවුණ අපි මේ කවි පොත් එක්කම ජීවිතේ දිගු ගමනක් ආවා.”

සෝමා පවසන්නේ හිනැහෙමිනි. ඇය දැන් කොන්දේ ආබාධයකින් පෙළෙන්නීය. එහෙත් ඇය හා ඔහු සියල්ල අතහැර දමා පසෙකට වී හිඳින්නේ නැත. දියණියන් දෙදෙනාම දැන් විවාහකය. ඔවුන් අද ඉන්නේ දියණියගේ ගෙදරය. කුමන බාධක තිබුණ ද ඔවුන් තවමත් රාහුල - සිළිල සමඟ දිවි ගෙවති. දිනපතා ඔවුන්ට තැපෑලෙන් කවි ලැබෙන්නේය. ඇතැම් කවි සිළිලටය. ඇතැම් කවි රාහුලටය. ප්‍රේමදාස හිමිදිරියේම අවදි වී මාතර බෝධිය වඳින්නට යයි. ඉන් පසුව තෙලිජ්ජවිල පිහිටි තම ජ්‍යොතිෂ කාර්යාලයට යයි. උදේ කාලයේ එහි වැඩ කරන ඔහු දහවලේ නිවෙසට පැමිණෙයි. ඉන් පසුව ඔහුත් ඇයත් එක්ව රාහුල සිළිල කවි සඟරාවේ සංස්කරණ කටයුතුවල යෙදෙති. දැන් ඔවුන්ගේ දවස ගෙවෙන්නේ එලෙසිනි. සෝමා පතිරණ විවාහ වීමට පෙර කවි ලීවේ කොක්මාදූවේ සෝමා ගමගේ නමිනි. ඔහු ජී. එච්. ප්‍රේමදාස පතිරණ විය.

“මම මගේ පවුලේ වැඩිමලී. මට බාල මල්ලිලා තුන්දෙනයි. ඉගෙන ගත්තේ හල්ලල ජ්‍යෙෂ්ඨ මිශ්‍ර පාසලේ එස් එස් සී දක්වා ඉගෙන ගත්ත මම මුල්ම කවිය ලිව්වේ තුන්වැනි පන්තියේ ඉන්දැද්දි. ඒ කවිය ලිව්වේ සුළග ගැන ලියපු රචනාවේ අවසානයට.

එම්බා සුළඟ සොළවා තුරු රිකිලි අතු
පියවර නගන මුදු නොව කිසිවකුට නතු
පැනයක් අසන්නෙමි පිළිතුරු ලැබිය යුතු
කොතනින් නතර වේවි ද ඔය ගමන මිතු

ඇයත් ඔහුත් අදත් කවියට හපන්නුය. එකල මෙකල දිවයිනේ ප්‍රසිද්ධ සිවුපද කවියෝ තවමත් ඔවුන්ට ලියති. ඇතැම් කවියන් බිහිව ඇත්තේ රාහුල ය නිසා ය. එහෙමත් නැත්නම් සිළිල නිසා ය.

“අපි මේ කරන දෙයින් ලබන ආර්ථික වාසියක් නැහැ. අපි හිතනවා මේක අපේ වගකීමක් යුතුකමක් කියලා. තවමත් අපේ හිත හයියයි. එනිසයි මේ පොත් දෙක අවුරුදු පනස් තුනක් වෙලත් තවමත් නිකුත් කරන්නේ.”

සෝමා හා ප්‍රේමදාස යුවළ බොහෝ සම්මාන ලබා ඇත. ඔවුන් දෙදෙනාම කිවිපති, කලාභූෂණ ආදි ගෞරව නාම සම්මාන ඇගැයීම් ආදියට ලක්ව හිඳිති. දෙදෙනා විටෙක අතීතය සිහිපත් කරති. ඇතැම් කවියක් මතක් කරන සෝමා ඒ පිළිබඳ කතාව කියමින් හිනැහෙන්නීය.

“මට මේ කවිය හැම වෙසක් කාලෙකටම මතක් වෙනවා. මේ මම බඳින්න ඉස්සෙල්ලා සුදු (ප්‍රේමදාස) මට එවපු කවියක්.

අපි හරිම දුප්පත්
ඒ නිසා නැහැ වෙසක් පත්
මම ඔබට කියන්නේ
පන්සලක් ගානේ යන්නයි
දන්සලක් නෑර කන්නයි”

මේ දෙන්නා දෙමහල්ලෝ අදටත් එකිනෙකාට ආදරයෙන් උදව්කර ගනිමින් සහයෝගයෙන් කල් හරිති. ඒ බව අපට වඩාත් ඒත්තු ගියේ සියලු කතා නිමා වී එන්නට පිටත් වූ මොහොතේය. අප පිළිගැනීමට පෙර ගමන් පැමිණි ඔවුහු අප එන විට පසු ගමන් ද ආහ. එවිට ඈ අත හැරමිටිය පෙනෙන්නට නොතිබිණි.

“ඇවිදින්න අමාරුයි. ඒත් මෙයැයි ඉන්න කොට මට හැරමිටි ඕන නැහැ.” ඇගේ දෑස දීප්තියෙන් දිලිසිණි.

මං ප්‍රාර්ථනා කරන්නේ මෙච්චරයි.

“එකෙකුගේ ඇසේ නොනැ‍ඟෙන්නට කඳුළු බිඳු
අපි දෙන්නාම එක දවසක මැරෙමු සුදු”

ඇය කියන විට ඔහු ද එය සිනහවකින් අනුමත කළා සේය.