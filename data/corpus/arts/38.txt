

හැරයාම
මා ඉදිරියේ ඇති කුඩා මේසය මත ඇති රතු වයින් වීදුරුව බීමට පවා උනන්දුවක් දැන් මට නැත. පැහැදිලි රතුපාට වයින් තුළ මගේ කලකිරීම සැඟවිය හැකි නොවේ. කෙසේ වුවත් ලන්ඩනයේ සිටින මගේ බිරිය හා දරු දෙදෙනා වෙත මා ළඟා වූ පසු ඒ සියල්ල අමතක කිරීමට හැකිවේ යැයි මට සිතේ. රටට ඇති ආදරය නිසාම තනිවම ශ්‍රී ලංකාවේ සිටි මට දැන් හිත හදාගෙන යා හැකිය. අවුරුදු හතරක් කල් තිබියදී විශ්‍රා‍ම ගැනීමේ ලියවිලි බාරදීමට හැකිවීම මහත් ශෝකයක් ද, සැනසිල්ලක් ද ඇති කරමින්, හද රිදුම් දෙයි.

මා මාර්ග නීති හා ප්‍රවාහන කටයුතු දෙපාර්තමේන්තුවේ අධ්‍යක්ෂ ජනරාල් ධුරයට පත් කරන විට මගේ පරිපාලන සේවාවේ ශ්‍රේණියට වඩා පහළින් සිටි අය එබඳු තනතුරු රැසක් හොබවමින් සිටීම මට කිසිදු ගැටලුවක් හෝ පසුතැවීමක් වූයේ නැති බව මට සිහිකළ හැකිය. කවුරුන් හෝ පසුපස ගොස් තනතුරු ලබාගැනීමට වඩා ලැබූ තනතුර හොඳින් හා අවංකව කිරීමට මට මහත් ප්‍රීතියක් හා සහනයක් වූ බැවිනි.

මා වැඩ බාරගත් පළමු දිනයේ ම පරිසරය මට නොගැළපෙන බවක් පෙනුණද, ඒ බව නොසිතාම සතුටින් වැඩ ඇරඹූ බව මට මතකය. එදින පැමිණ සිටි ලොකු කුඩා සියලුම දෙනා රැස්වීම් ශාලාවට කැඳවා ආයතනය ගැන පිටස්තර අයගේ ඇති අප්‍රසන්න අදහස් නැති කරගත හැකි අන්දම මම පහදා දුනිමි.

“මා මේ තනතුරේ වැඩ බාරගන්නේ මෙහි දැනට ඇති වටාපිටාව ගැන හොඳ අවබෝධයක් ඇතිව. මේ අය හැම දෙනාම වැරදි කරනවා කියලා මා කියන්නේ නෑ. ඒත් ටික දවසකින් තීරණය කරලා වෙනස්කම් කරන්න මට සිදුවේවි. ඒක පරිපාලනය අලුත් කිරීමේ මාර්ගයක් විදියට. කොහොම වුණත් ඕනෑම කෙනෙකුගේ ප්‍රශ්නයක්, ගැටලුවක් අහන්න මං සූදානම් බව කියන අතරම මෙතන එන අයට වඩාත් ඉක්මනින්, ප්‍රශ්න නැතිව තමාගේ වැඩකර ගැනීමටත්, ආයතනයට ගෞරවනීය නමක් ලබා ගැනීමටත්, මට ඔබ හැමගේ සම්පූර්ණ සහයෝගය ද මං බලාපොරොත්තු වෙනවා.”

ඉහළින් ඉන්න නිලධාරීන් කීපවරක් රැස්කර, කළ යුතු වෙනස්කම් පරිස්සමින් කරන්න උපදෙස් දෙනු ලැබුවත් සාර්ථක නොවුණු බව සිද්ධි කීපයකින්ම මට පැහැදිලි විය.

“මල්ලී” දිනක් පාලි අක්කා මගේ කාමරය අසලට විත් කතා කරන විට මට ඇතිවුණේ පුදුමයකි.

“මොකද පාලි අක්කා අද මේ පැත්තෙ.”

“මං කීප දවසක්ම ආව මීට කලින්, පොඩි වැඩකට පුතා කාර් එකක් ගත්තනේ - ඒකෙ වැඩ ටික කරගන්න.”

“ඇයි ඉතින් මාව හම්බවුණේ නැත්තේ.”

“නෑ මල්ලී, දවස් දෙකක් මල්ලී අමාත්‍යංශයේ මීටිංස්වලට ගිහින්. එක දවසක් මල්ලී මෙතන තව ඔෆිසර්ස්ලා දෙන්නෙක් එක්ක ලොකු වැඩක්. මමත් ඉස්කෝලෙ රාජකාරි කරලා තියෙනවනේ. මං බාධා නොකර මගේ වැඩේ කරගත්තා. ඒකට කමක් නෑ මල්ලී.” පාලි අක්කා නොනවත්වා කියාගෙන ගියාය. විශ්‍රාමලත් ගුරුවරියක වූ ඇය මගේ පුංචි අම්මාගෙ දුවය. මගේම වැඩිමහල් සහෝදරියක් වැනි වූ ඇයට උදව්වක් කිරීමට නොහැකිවීම මගේ පසුතැවිල්ලට හේතු විය.

“අක්ක වැඩේ කරගත්තද?” මම හෙමින් ඇසුවේ තත්වය දන්නා නිසා ලජ්ජාව සඟවා ගෙනය.

“වැඩේ නම් කරගත්තා. ඒත් මට මල්ලීට යමක් කියන්න තියෙනවා.” ඇය මගේ මේසය මත තිබූ වීදුරු බෝලයක් ගෙන හෙමිහිට රවුමට කරකවමින් හඬ නොනැගෙන ලෙස කීවාය. ඇය මේසය අසලටම පුටුව ළංකර ගත්තාය. කාර්යාලය පුරා එහෙම මෙහෙ ඇවිදින බොහෝ අය තමාගේ කාර්යයන් ඉටුවන තුරු නොඉවසිල්ලෙන් සිටින බව මට තිරපටින් නොවැසී ඇති මගේ කාමරයේ වීදුරු ජනේලයෙන් පෙනේ.

“මොකද අක්කේ.” මට ඇති වූයේ කුතුහලයකි.

“නෑ මං කියන්නමයි හිටියේ මල්ලී, රජයේ සේවයේ සිටි කෙනෙක් විදියට මේ වැරදි බල බලා නිහඬව ඉඳීමත් ඒවට අනුබල දීමක් විදියටයි මං දකින්නේ. මං කීප දවසක්ම ආවා. එක එක ඕනෑ කං කියනව. අරක ගේන්න. මේක ගේන්න. කිය කියා කවදාවත් මං කිව්වෙ නෑ මල්ලී ගැන. තුන්වන දවසේ අර එහා පැත්තේ ඉන්න ටිකක් මැදිවයසේ එක්කෙනා පුතාගේ අත්සනේ වැරැද්දක් කියන්න ගත්තා. මං බෑග් එකේ වෙනම දාගෙනම ආව රුපියල් පන්සීයෙ නෝට්ටුවක්. මං ඒක අරගෙන මේස උඩ එයා ඉස්සරහා තියල, “ආ දැන්වත් මේක කරල දෙන්ඩ කිව්වා.” මිනිහා ටිකක් ගැස්සුණා. මගේ මූණ දිහා ලැජ්ජාවෙන් බැලුව. මිනිහ හිතුවේ නෑ මං වගේ ගෑනු කෙනෙක් ඒක කරාවි කියලා. එදාම වැඩේ කරලා දුන්නා.”

මට ඇයගේ මුහුණ බැලීමට බැරි තරම් ලජ්ජාවක් දැනුණි. මේ මගේ කාර්යාලයද? මගේ ඔළුවට අත හෝදමින් මාව ගොනාට අන්දවමින් සිටින මේ කාලකණ්ණි හැත්තට විලි ලැජ්ජාවක් නැද්ද? විදුලි පංකාව කැරකැවී මගේ හිස මත කඩා වැටෙතැයි මට මහත් බියක් සැනෙන් ඇතිවිණ.

මට මගේ පියාගේ රාජකාරි කාලය සිහිපත් වේ. අවංක සේවය නිසා ඔහු මොනතරම් බාධක ජීවිතය පුරා උසුලාගෙන ගියේද? මගේ ඉරණමද එසේ විය හැකිය. කමක් නැත. මම තීරණය ගතිමි.

පසු දින අවුරුදු ගණන් එක තැන පල්වුණු ලිපිකරුවන් පහළොවක් පමණ දෙපාර්තමේන්තුව ඇතුළතම වෙනත් තැන්වලට අනුයුක්ත කර, වහාම විෂයයන් වෙනස් කෙළෙමි. ප්‍රධාන ලිපිකරු වහාම ක්‍රියාත්මක වන පරිදි පරිපාලන අමාත්‍යාංශයට ගන්නා ලෙස ලිඛිතව දැන්වීමි. මා කලින් සිටි දෙපාර්තමේන්තුවේ දක්ෂ අවංක ජ්‍යෙෂ්ඨ ලිපිකරුවෙකුට කතාකර බලෙන් මෙන් ඔහුව මෙහි ප්‍රධාන ලිපිකරු ලෙස දැමීමට කැමැත්ත ලබා ගත්තෙමි.

දෙපාර්තමේන්තුව ඇතුළත කුසු කුසු නැගෙන බව ආරංචි විය. එහෙත් දෙසතියකට පමණ පසු මට දකින්නට ලැබුණේ අලුත් වෙනසකි. මේසවලට හා පරිසරයට පිරිසුදු පෙනුමක් ලැබී තිබුණි. අනවශ්‍ය පරණ ලිපි ගොනු ඉවත්වී පෝලිම් අඩුවී දවල් 1.00 පමණ වනවිට මහජනතාව නැත්තටම නැති තරමට වැඩ ඉක්මන් වී තිබුණි. තරුණ ලිපිකාරිනියන්ගේ මේස මත මල් පෝච්චි ද සමහරවිට මට පෙනේ. මට මහත් තෘප්තියක් සතුටක් ඇති විය. මා යමක් කළා යයි තෘප්තියක් මට දැනිණ. සේවය ලබා ගැනීමට එන බොහෝ මිනිසුන්ගේ වෙහෙසකර මුහුණු දෙස මට දැන් අවංකව බැලිය හැකිය.

එදින බදාදා දිනයකි. කාර්යාලය අවසන් වී ලිපිගොනු කීපයක් බලා රියදුරුව නිදහස් කර නිවසට යාමට පිටත් වීමි. වත්තල ප්‍රදේශයට රථය ළඟා වන විට, අනුරාධපුරයේ සේවය කරන මගේ මිතුරු නිමල් රාත්‍රී 10.00 ට ඇති ගුවන් යානයෙන් විදේශගත වීමට අප නිවසට එන බව කියා තිබූ බව මට සිහිපත් විය. මම වෙලාව බැලුවෙමි. එහි ප.ව. 6.30 සටහන් විය. ඔහු එන්නේ වාහනය සමඟ රියැදුරු ආපසු යැවීමටය. මා ඔහු ගුවන්තොටුපළට ඇරලවිය යුතුය. මම රථයේ වේගය වැඩි කළෙමි. ජාඇල පසුකර යනවිට පොලිස් නිලධාරියෙක් පාරට අත දමනු මට පෙනුණි. මම වහාම තිරිංග පාගා රථය නැවැත්වීමි. පොලිස් නිලධාරියා මා ළඟට පැමිණෙන අතර, තවත් වෑන් රථයක් මා පසුකර ඉදිරියට ගොස් බොහෝ ඈතින් නවත්වනු ද මට පෙනිණ.

“දන්නවද කොයිතරම් වේගෙන්ද ආවෙ කියලා” රථයේ වීදුරුව පාත්කළ විට නිලධාරියා අකාරුණික හඬින් මගෙන් ඇසීය.

“වෙන්න ඇති. සමාවෙන්න. මට හුඟාක් හදිසි ගමනක් යන්න තියෙනවා.” කී මම මා කවුදැයි යන්නද හඳුන්වා දී හැඳුනුම්පත ද දුන්නෙමි.

“කෝ දෙන්න බලන්න ලයිෂන් එක.”

මම සාක්කුවට අත දමා රියදුරු බලපත්‍රය සෙවූමුත් එය නොවීය. කාර්යාලීය බෑගයේද බැලුවෙමි. එය නොවීය. මට මහත් අසීරුතාවක් දැනුණි. කාර්යාලයේ මේසයේ උඩ ලාච්චුවේ අද උදේ එය තැබූ බව මට සිහිවූයේ එවිටය.

“ලයිසන් එක ඔෆිස් එකේ දාලා ඇවිත්. මං අවශ්‍ය නම් ඒක හෙට ඉදිරිපත් කරන්නම්.”

“ඒකනේ කියන්නේ මහත්තයෝ. නීතිය ගැන කතා කරනව වගේම නීති රකින්නත් එපායැ. ඕක තමා නීති ගැන කතා කරන අයම තමා නීති කඩන්නෙ. හරි නම් දඩයක් ගහන්නත් ඕනෑ. ඒත් කමක් නෑ යන්න. හෙට පොලිසියට ලයිසම පෙන්නන්න.”

මෙම සිද්ධිය වී දෙවන දින උදෑසන මා කාර්යාලයට ගියා පමණි. දුරකථනය නාද විය.

“හලෝ විජේ ද?”

“ඔව්.”

“මං මිනිස්ට්‍රියෙන් සෙනෙවි. විජේ දැක්කද අද පත්තරේ.”

“නෑ ඇයි. මං තාම බැලුවේ නෑ.”

“විජේ ගැන ලොකු නිවුස් එකක්. එඩිටෝරියල් එකකුත් ලියලා.”

“මොකක් ගැනද?”

“මාර්ග නීති කැඩීමක් ගැන” මට චිත්‍රයක් සේ සියල්ල සිහිපත් විය. මා අතිරේක ලේකම් සෙනෙවිරත්නට ස්තූති කර ඉක්මනින් පුවත්පත ගෙන්වා ගෙන බැලීමි. ජාතික පුවත්පතක පළමු පිටුවේම දෙවන ප්‍රවෘත්තියට හිමිතැන. විනාඩි පහක මගේ සුළු සිදුවීම! මරණයක්, තුවාලයක්, අනතුරක් හෝ මාර්ග තදබදයක් ඇති නොවුණු සිදුවීමකට දී ඇති ප්‍රසිද්ධිය.

“කොමසාරිස් ජනරාල් මාර්ග නීති උල්ලංඝනය කරයි.” යටතේ එය පළවී තිබුණි. නීති කඩයි කියා දැමීමට වඩා බරසාර වැඩියිනෙ එහෙම බලන අයට කුතුහලය - ත්‍රිල් එක - සියල්ල ලැබෙනවා. එදින පොලිස් නිලධාරියා සඳහන් කළ “නීති රැකීම ගැන නිතර කතා කරන” යන විශේෂණයට සමාන පද එම වාර්තාවට ද ඇතුළත්ව තිබීම මා තුළ ඇති කළේ පිළිකුලකි. කර්තෘ වාක්‍යයකුත්! මොන තරම් බරපතළ සිද්ධියක්ද? පත්‍ර නොව, පත්‍ර කලාව විකිණෙන හැටි!!..

පසුදින මට අපගේ අමාත්‍යාංශය යටතේම ඇති කුඩා දෙපාර්තමේන්තුවක කොමසාරිස් ලෙස මාරු කරන ලිපිය ලැබුණි. අලුත් පත්වීමට යාමට මා මේසය අස්පස් කරන විට මාණ්ඩලික නිලධාරින් කීපදෙනෙකු, අලුත් ප්‍රධාන ලිපිකරු, මගේ ලේකම්වරිය ලෙස සේවය කළ නිපුණිකා සහ තවත් ලිපිකරුවන් පහළොස් දෙනෙකු පමණ කාමරයට ඇතුල්වනු මගේ දෑසේ පටලයක් තුළින් මට පෙනේ. මම හිස ඔසවා බැලීමි. කාමරය පුරා ළෙන්ගතුකම සමඟ නිහඬතාව පිරී ඇත. ආදරණීය දුකකින් මගේ හද සැලිණ.

“සර්, සර් ගැන අපට හරි කනගාටුයි.” තරුණ නියෝජ්‍ය කොමසාරිස් පාලිත නිහඬතාව බින්දේය.

“මං ගැන? මං ගැන ඇයි කනගාටු වෙන්නේ.”

“නෑ රට ගැන. රටට යන කල ගැන.”

ඒ කීවේ ලිපිකරු ලලිත් විය යුතුය. ඔහු අවංක තරුණ කොල්ලෙකි.

“මං ගියාට තව කවුරු හරි මෙතනට එනවනෙ. ඔයාලාගෙ සේවය මිනිස්සුන්ට අවංකවත්, දයාවෙන් යුක්තවත් ඉටු කරනවා කියල සතුටු වෙන්න. මටත් ඒ සතුට තියෙනවා.”

“සර් දන්නෙ නැතුව ඇති මේක ප්ලෑන් කරලා කරපු වැඩක් සර්.” බිඳුණු හඬින් ඒ කීවේ සහකාර කොමසාරිස් කුමාරිය. ඇගේ දෑස් දිල‍ිසෙනු මට පෙනේ.

“මොනවා.”

“ඔව් සර්, මෙතන ඉන්න දෙතුන් දෙනෙකුට පාඩු වුණා. පසුගිය සති දෙකට. ඒ අය ප්ලෑන් කළා. සර් එදා හවස ලාච්චුව අරිනකොට සර්ගෙ ලයිෂන් එක තිබිලා නෑ. තිබුණා නම් සර්ට දැක්කම ගන්න මතක් වෙනවනේ. ඒ අය ඒක අරං තියලා. පහුවදා උදේම ඇවිත් ලාච්චුවට දාලා. අපට දුක සර්ට ප්‍රශංසා කරන්න ඕනෑ එකේ වෙච්ච වැඩේට.”

“මේ ටික කාලෙට මේකෙ මොනතරම් වෙනසක් වුණාද? ප්‍රමෝෂන් දෙන්න වැඩ කරපු සර්ට කළ දේ. ඒ හොඳ සර්ට එළියෙ ඉන්න මිනිස්සු කියයි.”

“ඔයගොල්ලන්ට බොහොම ස්තුතියි. මං ගැන හිතනවට. මම මේ දේවල් බලාපොරොත්තු වුණා. ඒත් මට හිතුණෙ නෑ වැඩ කරල, හරි දේ කරල, හොරකං නොකර, මේ තරම්ම කැත විදියට නිලධාරියෙකුට සලකන්න පුළුවන්ද කියල.” මම සෙමින් කීවෙමි.

“සර් වගේ අය හිටියට එයාලට වැඩක් නෑ.”

“සර් වගේ අයගෙන් අපට ඉගෙන ගන්න හුඟාක් දේවල් තියෙනවා.” නිපුණිකාගේත් තවත් අයගේත් ඇස්වල කඳුළු මගේ කඳුළු අතරින් මට පෙනුණි.

“ඔව්, ඔයගොල්ලවත් හරි දේ කරන්න ඉගෙන ගන්න. නැත්නම් අපේ පරම්පරාවෙන් පස්සෙ මේ රැකිල තියෙන ටිකත් ඉවරවේවි.” මම හැමදෙනාටම ආචාර කළෙමි.

අදට ඒ සිදුවීමට හරියටම මාසයක් බව ඉබේටම සිහිවිය. ගුවන්යානය තෙල් ලබා ගැනීමට ඊළඟ ගුවන් තොටුපළට තවත් විනාඩි දහයක් ඇතුළත ළඟාවන බව ගුවන්යානයේ සේවිකාව මිහිරි හඬින් කියනු මට ඇසිණ.