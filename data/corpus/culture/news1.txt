නවෝද් කන්ස්ට්‍රක්ෂන් ආයතනයේ අධිපති චන්දන කීර්තිරත්න මහතා විසින් ආරම්භ කරන ලද නවෝද් පදනම මගින් අඩු ආදයම් ලාභී පවුල්වල සිසුන් 1000කට ශිෂ්‍යත්ව ප්‍රදානය කිරීම පිළිබඳව මාධ්‍ය දැනුවත් කිරීමේ හමුවක් මහරගම පන්සල පාරේ අංක 42/3 ඒ දරන නවෝද් පදනම් ප්‍රධාන කාර්යාලයේදී පසුගියදා පැවැත්විණි.
එහිදී එහි සභාපති චන්දන කීර්තිරත්න මහතා පැවැසුවේ රෝගී වූවන්ට, දිළිඳු පවුල්, පාසල් සිසුන්, ආරෝග්‍ය ශාලාවල අඩු පාඩුකම් සපුරාලීමටත් රෝගාතුර වූවන්ට උපකාර කිරීම හා පාසල් සිසුන් නගා සිටුවීමට මෙම පදනම පිහිටුවා ගත් බවත් ඉදිරියේදී මෙම ශිෂ්‍යත්ව යෝජනා ක්‍රමය ළමුන් 20,000 දක්වා වැඩි කිරීමට බලා‍පොරොත්තු වන බවත්ය.
තවද මෙම පදනම මගින් මහරගම පිළිකා රෝහ‍ලේ MRI ස්කෑනර් යන්ත්‍රය මිලදී ගැනීම සඳහා රු ලක්ෂ 05ක මුදලක් පරිත්‍යාග කර ඇති අතර පිළිකාව සම්බන්ධව ජනතාව දැනුවත් කිරීම හා සායන පැවැත්වීම, රෝහ‍ලේ රෝගීන්ගේ අවශ්‍යතාවයන් සඳහා උපකරණ හා මුදලින් ආධාර පරිත්‍යාග කර ඇත. කිලිනොච්චිය මුරු සමුවේ ග්‍රාමසේවා කොට්ඨාසයේ පෙර පාසල් අධ්‍යාපනය හදාරන දූ දරුවන් සඳහා රුපියල් ලක්ෂයක  මුදලක් වැය කර පෙර පාසලක් ගොඩ නගා ඇති අතර කිලිනොච්චිය භාරතිපුරම් මාර්ගයේ කෝවි‍ලේ ළිඳ ඉදිකිරීමද මෙම පදනම මගින් ඉටු කර ඇත. ඊට අමතරව ලක්ෂ 05ක මුදලක් වැයකරමින් යෝජිත වැලිගම මුදුගමුව තල්ගස්විල මාතෘ සායන ගොඩනැගිල්ල ඉදිකිරීමද ආරම්භ කර ඇත.
නවෝද් පදනමේ සභාපති චන්දන කීර්තිරත්න මහතා වැඩි දුරටත් කියා සිටියේ තම දහඩිය මහන්සියෙන් ගොඩනගා ගත් ව්‍යාපාරයෙන් සෑම වර්ෂයකම ලාභයෙන් 25 යහපත් සමාජයක් බිහි කිරීම සඳහා යෙදවීමට බලා‍පොරොත්තු වන බවත් එය අවමය ලක්ෂ 60ක් පමණ වන අතර ඉදිරියේදී එය තව වැඩි කිරීමට බලා‍පොරොත්තු වන බවත්ය.
සේයාරුවෙන් දැක්වෙන්නේ මාධ්‍ය හමුවේදී චන්දන කීර්තිරත්න මහතා අදහස් දැක් වූ අයුරුය. මහරගම පිළිකා රෝහ‍ලේ රෝහල් කමිටු සභාපතිනි ජාතික කාන්තා කමිටුවේ සාමාජිකා මානෙල් අයිලප්පෙරුම මහත්මිය ද ඡායාරූපයේ වෙයි.

“සෙංකඩගල රාජසිංහ” සිනමාපටය නිර්මාණය වන්නේ කෙබඳු කතා තේමාවක් පාදක කොටගෙනද?
මෙරට අවසන් රජු වන ශ්‍රී වික්‍රම රාජසිංහ රජතුමාගේ චරිතාපදානයයි මෙම සිනමා පටයට තේමා වන්නේ. ක්‍රි.ව. 1797 දී රජකමට පත් වූ ශ්‍රී වික්‍රම රාජසිංහ රජු, 1815 වසර වනතෙක් රජකම් කළ ඔහු  ගැන මෙන්ම එකල සිදු වූ  අධිරාජ්‍යවාදී කුමන්ත්‍රණ ගැන මෙන්ම, පිළිමතලාවේ මහාධිකාරම්, මද්දුම බණ්ඩාර, කැප්පෙටි‍පොළ නිළමේ, වාරිය‍පොළ සුමංගල හිමි ආදී බොහෝ චරිත ගැනත් මෙම චිත්‍රපටයෙන් කතාබහ කෙරෙනවා.
 එම කතා තේමාව වර්තමානයට වැදගත්වන්නේ කුමන ආකාරයටද?
ශ්‍රී වික්‍රම රාජසිංහ රජු වඩුග රජෙක්. ඔහුගේ  පාලන සමයේ දී අධිරාජ්‍යවාදී මෙරට රදළ පාලකයන්ගේ දුර්වලකම් තේරුම්ගෙන රට තුළ අස්ථාවරත්වයක් ඇති කළා. එදා වගේම වර්තමානයේත් විදේශ පාලකයන්ගේ විවිධ බලපෑම් අපේ රටට එල්ල වෙනවා. අද පමණක් නොවෙයි, මීට වසර 200 කට පෙරත් ශ්‍රී ලංකාවට විදේශ බලපෑම් එල්ල වූ බවට ජාත්‍යන්තරයට කියාපෑමට මෙය හොඳ අවස්ථාවක් කරගත හැකියි. එබැවින් මේ චිත්‍රපටය ශ්‍රී ලංකාවේ පමණක් නොව අන්තර්ජාතිකවත් ප්‍රදර්ශනය කිරීමටයි මා සූදානමින් සිටින්නේ.
මෙකී ඉතිහාස කතා පුවත සිනමාවට නැගීම සඳහා ඔබ මූලාශ්‍ර සපයාගත්තේ කෙසේද?
මුළුමනින්ම සත්‍ය මූලාශ්‍ර ඇසුරෙනුයි මෙම චිත්‍රපටය නිර්මාණ කෙරෙන්නේ. ඒ ඇතැම් මූලාශ්‍ර ලබාගෙන තිබෙන්නේ ‍පොතපතින්. තිස්ස අබේසේකරයන් විසිනුයි මෙහි පිටපත රචනාකොට තිබෙන්නේ. එය ඔහු 1979 වසරේදී  ලියන ලද්දක්, කෙසේ වෙතත් ඒ කාලය වන විට මෙකී ඉතිහාසය පිළිබඳ නොදැන සිටි ඇතැම් කාරණා පිළිබඳවත් දැනුවත් බවක් අද අප තුළ තිබෙනවා.
ඔබේ නවතම චිත්‍රපටය සඳහා ඉතිහාස කතා පුවතක්ම තෝරා ගැනීමට ඔබ පෙළැඹුණේ ඇයි?
මා ඉතිහාසයත් සමග නිතර ගනුදෙනු කරන නිර්මාණකරුවෙක්. මෑත කාලයේ දී මා විසින් නිර්මාණය කළ “උතුවන්කන්දේ සරදියෙල්”, “කරුවල ගෙදර”, “කටු ඉඹුල”, “ස්වයංජාත” සහ “ගිරි කුළ” යන ටෙලි නාට්‍ය පවා ඉතිහාසය හා සම්බන්ධ කතා පුවත් රැගත් නිර්මාණයි. ඒ වගේම නවකතාවක් ඇසුරෙන් නිර්මාණය කළ මගේ ප්‍රථම චිත්‍රපටය වූ “සුදු කළුවර” චිත්‍රපටයෙනුත් නිරූපණය කෙරුණේ අධිරාජ්‍යවාදීන්ගේ ග්‍රහණයට හසුව අප අපේම ඉඩකඩම්වල සිරකරුවන් වන ආකාරයයි. එම නිර්මාණ හරහා ලත් අත්දැකීම් නිසා මා විශ්වාස කරනවා ඉතිහාසය හා සම්බන්ධ කතා පුවත් රැගත් නිර්මාණ බිහි කිරීම සඳහා ප්‍රාමාණික දැනුමක්  මා තුළ ඇති බවට.
සිංහල සිනමාවට ඉතිහාස කතා රැල්ලක් වී ඇති බවට චෝදනාවක් වර්තමානයේ නිරන්තරයෙන් නැගෙනවා. ඔබේ මෙම ජනමාධ්‍යයෙනුත් සිදුවන්නේ එකී ඉතිහාස කතා රැල්ල ‍පෝෂණය කිරීමක් නේද?
මෙරට ඉතිහාසය පිළිබඳ අප දැනගත යුතුයි. මන්ද , එම ඉතිහාසය සම්පූර්ණයෙන් වළදැමීමට හැකියාවක් නැහැ. නමුත් ඉතිහාසය ඇසුරෙන් නිර්මාණ බිහි කිරීමේ දී ඉතිහාසය විකෘති කිරීමේ අයිතියක් නිර්මාණකරුවාට නැහැ.  පසුගිය කාලයේ දී ඉතිහාස පුවත් ඇසුරෙන් බොහෝ සිනමා නිර්මාණ බිහි වුණා. ඒ ඇතැම් නිර්මාණවලදී ඉතිහාසය ඉතා භයානක ලෙස විකෘති  කර තිබූ බවක් පෙනෙන්නට තිබුණා. ඒ වගේම ඒ සිනමාපටවලදී බොහෝ කාරණා මතුපිටින් පමණක් කතාබහට ලක්කොට තිබූ බවකුත් පෙනෙන්නට තිබුණා. එය හරියට තොරණක එක් එක් රූපරාමු ඒ අයුරින්ම විස්තර කරනවා හා සමානවයි මට දැනෙන්නේ. එකී ඉතිහාසය කතා රැල්ල ‍පෝෂණය කිරීමත් මෙම චිත්‍රපටයෙන් සිදුවන්නේ නැහැ. මන්ද “සෙංකඩගල රාජසිංහ” චිත්‍රපටයෙන් මා ප්‍රේක්ෂකයෝ දන්නා කතාන්දරයෙන් ඔබ්බට ගිය සැඟවුණු යටිපෙළකුත් විදහා දැක්වීමට මා උත්සාහ කරනවා. ඇත්තටම අප ඉතිහාස කතා නිර්මාණයේ දී  එම කතා පුවත්  නිවැරදිව සහ නිරවුල් ලෙස සමාජයේ
යහපැවැත්මට දායක වන පරිදි නිර්මාණශීලී ලෙස එළිදැක්වීමකි කළ යුත්තේ , ටෙලි නාට්‍ය නිර්මාණ කරණයේ දී  වුවත් මා පවත්නා රැල්ලට නොව පරීක්ෂණවල යෙදී නිවැරදි පසුතල නිර්මාණ සහිතව නිර්මාණයට සාධාරණයක් වන ආකාරයටයි නිර්මාණ කටයුතුවල යෙදුණේ.
 මීට වසර 200 කට පමණ පෙර ඉතිහාසයක් නැවත ප්‍රතිනිර්මාණය කිරීමේ අභියෝගයට ඔබ මුහුණ දෙන්නේ කෙසේද?
මෙම චිත්‍රපටය රූගත කිරීමේ දී පසුතල සැකසීම පිළිබඳ විශේෂ අවධානයක් යොමු කළ යුතුයි. උදාහරණයක් ලෙස සඳහන් කළොත් 1797 වසරේදී පැවති දළදා මාලිගාව සහ රජමාලිගාව මේ වන විට වෙනස් වී තිබෙනවා. එබැවින් නිර්මාණයට සාධාරණයක් වන පරිදි එම පසුතල නැවත ගොඩනැගීමට සිදුවෙනවා. ලබන ජූලි මස වන විට එම පසුතල සැකසීම් කටයුතු  අවසන් කිරීමට බලා‍පොරොත්තු වෙනවා. ඒ වගේම එකල භාවිතා කෙරුණු ඇඳුම්
පැළඳුම් ආභරණ ආදිය නිර්මාණය කිරීමේදීත් ඒ පිළිබඳ ප්‍රාමාණික දැනුමක් ඇති  ශිල්පීන්ගේ සහ සංඝරත්නය මහාචාර්යවරු හා ආචාර්යවරු ආදී විද්වතුන්ගේ සහයෝගයක් ලබා ගන්නවා.
 “සෙංකඩගල රාජසිංහ” සිනමාපටයට දායක වන ප්‍රධාන නළු නිළියන් කවුරුන්ද?
ශ්‍රී වික්‍රම රාජසිංහ රජුගේ චරිතය සඳහා බිමල් ජයකොඩිත්, පිළිමතලාවේ මහාධිකාරම්ගේ චරිතය සඳහා සනත් ගුණතිලකත්  මේ වන විට තෝරාගෙන තිබෙනවා. අනෙකුත් චරිත  නිරූපණය කරන්නේ කවුරුන්ද යන්න ගැන තවමත් අවසන් තීරණයකට පැමිණ නැහැ.
ද මෙම සිනමාපටය ප්‍රේක්ෂකයන්ට දැක ගැනීමට ලැබෙන්නේ කුමන කාලයේ දීද?
1815 වසරේ මාර්තු මාසයේදීයි උඩරට ගිවිසුමට අත්සන් තැබුණේ. ඒ අනුව 2015 වසරේ මාර්තු  මස වන විට එම ගිවිසුමට වසර 200 ක් සම්පූර්ණ වෙනවා. එබැවින් “සෙංකඩගල රාජසිංහ සිනමාපටය 2015 වසරේ මාර්තු  මාසයේ දී එළිදැක්වීමටයි සැලසුම් කර තිබෙන්නේ.

නිවුන් දරුවකු කුසේදී මියගිය පසු අනෙක් දරුවා මව් කුසයේ නිරෝගීව වැඩෙන්නට සලස්වා ස්වාභාවිකව ප්‍රසූත කිරීමට සැලැස් වූ ලොව දුර්ලභ දරු උපතක් සිදු කිරීමට අනුරාධපුර ශික්ෂණ රෝහලේ විශේෂඥ වෛද්‍ය අසේල අමරසිරි හා කාර්ය මණ්ඩලය සමත් වෙයි.
සාමාන්‍යයෙන් මෙවැනි දරු උපතකදී එක් දරුවෙකු මිය ගිය විට අනෙක් දරුවා ද ඒ වෙලාවේම බිහිවීම හෝ කුසේ මිය යන නමුත් මෙම ප්‍රසූතිය විශේෂත්වය වන්නේ 24 වැනි සතියේ දී පළමු දරුවා ගබ්සා වීමෙන් පසු වැදෑමහ කොටස හා සම්බන්ධ වී තිබූ නාභිරජ්පුව මැදින් කපා ගැබ්ගෙලට මැහුම් ද නොදමා කලලය ආරක්ෂා කරගැනීමට වෛද්‍යවරු කටයුතු කළහ.
මෙම සැත්කම  මවගේ ජීවිතයටත් දරුවාගේ ජීවිතයටත් දැඩි අවදානම් වූවත්   මෙම වෛද්‍ය විශේෂඥවරයා ප්‍රතිජීවක ලබාදී විෂබීජ පැතිරීම වලක්වා පැර‚ වැදෑමහ කොටස ක්ෂය වී යන තුරුද කලලය වැඩි සති 36කින් සාමාන්‍ය දරු ප්‍රසූතිය වන තුරුද මවට අවශය ප්‍රතිකාර ලබාදී තිබේ.
මැදවච්චිය ද ඹුගල පදිංචි කේ.ජී. නිල්මි‚ මහත්මිය (29) දෙවැනි දරුවා නීරෝගිලෙස ප්‍රසූත කළාය.  මවත් දරුවාත් දෙදෙනා නීරෝගීව සිටින බව රෝහල් අධ්‍යක්ෂ වෛද්‍ය විජේදාස අතපත්තු මහතා පවසයි.
‘මම සතුටින් ඉන්නේ පළමු බබාට වයස අවුරුදු 4 1/2යි. මම ලොකු අවදානමකින් ජීවිතය බේරා ගත්තා. බබාද හොඳින් යැයි‘ මව පැවැසුවාය.
විශේෂඥ වෛදය අසේල අමරසිරි මහතා පැවැසුවේ මෙවැනි උපත් විශ්මය ජනක ජනක ඒවා බවට මීට පෙර පුවත්පත්වල පල වූ නමුත් තමන් අවදානමක් ගෙන සිසේරියන් සැත්කමක්ද නොකර සාර්ථක දරු උපතකට ප්‍රතිකාර කළ බවය.
‘මෙහි විශේෂත්වය තමා, රජ්ජුව කොටස කලල දෙකේ වෙන වෙනම දිගට තිබූ අතර බිහිවූ දරුවාගේ නාභි රජ්ජුව එළියට ඒම. මෙය දුර්ලභ අවස්ථාවක් වුනේ ඒ නිසා යැයි‘ වෛද්‍ය වරයා කීය.
