අනුරාධපුර රාජධානියේ ජනතාව දඩයම් යුගයෙන් කෘෂි යුගයට සංක්‍රමණය වූ පිරිසක්

පුරාවිද්‍යාව පිළිබඳ මහාචාර්ය රොබින් කනිංහැම්
සිදුහත් උපත සිදුවූ බවට සැලකෙන නේපාලයේ ලුම්බිනි සල් උයනේ සිදුකළ පුරා විද්‍යා කැණීම් හේතුවෙන් පසුගිය කාලයේ අවධානයට ලක්වූ මහාචාර්ය රොබින් කනිංහැම් පසුගියදා ශ්‍රී ලංකාවට පැමිණියේ ය. ඒ ඔහුගේ මූලිකත්වයෙන් එංගලන්තයේ ඩරම් විශ්වවිද්‍යාලය හා කැලණිය විශ්වවිද්‍යාලය ඒකාබද්ධ ව්‍යාපෘතියක් ලෙස සිදු කළ අනුරාධපුර පැරණි නගරයෙන් පිටත ප්‍රදේශයේ සිදු කළ කැණීම් පිළිබඳව සකස් කළ Anuradhapura vol.III The Hinterland කෘතිය එළි දැක්වීම සඳහා ය.

නේපාලයේ හා ශ්‍රී ලංකාවේ පුරාවිද්‍යා කැණීම් පිළිබඳව මහාචාර්ය රොබින් කනින්හැම්ගේ අත්දැකීම් පිළිබඳව සංවාදයක් පහතින් පළවේ. ඔහු ‍සමඟ මෙම සාකච්ඡාව සිදු කරන්නේ කැලණිය විශ්වවිද්‍යාලයේ පුරාවිද්‍යාව පිළිබඳ මහාචාර්ය ප්‍රිශාන්ත ගුණවර්ධනය.

මහාචාර්ය රොබින් කනිංහැම් එංගලන්තයේ ඩැරම් විශ්වවිද්‍යාලයේ නියෝජ්‍ය උපකුලපතිවරයා වන අතර පුරාවිද්‍යාව පිළිබඳ මහාචාර්ය ධූරය ද උසුලයි.

ඔබ පුරාවිද්‍යාවට යොමුවුණේ කොහොමද?

මා කුඩා කල සිට ම දෙමවුපියන් සමඟ එංගලන්තයේ විවිධ ස්ථාන නැරඹීමට ගියා. ඒවායේ තිබුණු සංස්කෘතික අංග මා මවිතයට පත් කළා. ඒ නිසා පුරාණ දේවල් පිළිබඳ අධ්‍යයනය කරන්නට කුඩා කාලයේ සිට ම මා උනන්දු වුණා. ඒ නිසා උසස් අධ්‍යාපනය සඳහා කේම්බ්‍රිජ් විශ්වවිද්‍යාලයට ඇතුළු වී ඒ පිළිබඳ වැඩිදුරටත් හැදෑරීමට උනන්දු වුණා.

ඔබ ශ්‍රී ලංකාවේ පුරාවිද්‍යාව සමඟ දක්වන සම්බන්ධය ආරම්භ වුණේ කොහොමද?

ඇත්ත වශයෙන් ම ඒකට ලොකු ඉතිහාසයක් තිබෙනවා. 1980 දශකය අගභාගයේ කේම්බ්‍රිජ් විශ්වවිද්‍යාලයේ මාගේ ආචාර්ය උපාධි නිබන්ධය සඳහා ශ්‍රී ලංකාවේ අනුරාධපුර නගරය පිළිබඳ වැඩිදුරටත් පර්යේෂණ කිරීමට මාගේ අවධානය යොමු වුණා. ඒ සඳහා මට ලොකු සහයක් හා සම්බන්ධතාවක් ගොඩනඟා ගැනීමට පදනම සැලසුණේ එංගන්තයේ මගේ පුරාවිද්‍යාව පිළිබඳ ගුරුවරයා වූ මහාචාර්ය එෆ්.ආර්. ඕල්වින් මහතා නිසා. ඔහු ශ්‍රී ලංකාවේ පුරාවිද්‍යාව සමඟ ලොකු සම්බන්ධතාවයක් ඒ කාලයේ ගොඩනඟාගෙන තිබුණා.

ඇත්තටම මොකක්ද ඔබ අනුරාධපුරයේ පර්යේෂණයට භාජනය කළේ?

අනුරාධපුර ඇතුල් නගරයේ සංස්කෘතික ඉතිහාසය පරික්ෂාකිරීමේ අරමුණින් තමයි මෙම පරීක්ෂණය ආරම්භ කළේ. මෙම පර්යේෂණ මඟින් අනුරාධපුර නගර භූමිය දඩයක්කාර සමාජයේ අවසාන කාල පරිච්ඡේදයේ සිට ක්‍රමයෙන් දියුණු කෘෂිකාර්මික පරිසරයක් ගොඩනඟාගත් ජනතාවක් ජීවත් වුණා යැයි කියන කරුණු තහවුරු වුණා. එම භූමිය මත තමයි පසුව ලංකාවේ රාජ්‍ය පාලකයින් තමන්ගේ ප්‍රධාන අගනුවර හා පරිපාලන මධ්‍යස්ථානය ගොඩනඟාගෙන තිබුණේ.

මේ පිළිබඳ තොරතුරු සම්බන්ධ වාර්තාවක් තියෙනවද?

ඔව්. මේ පිළිබඳ සම්පූර්ණ කථාව ඇතුළත් වෙළුම් දෙකකින් යුත් කාණ්ඩ දෙකක් මේ වනවිට ප්‍රකාශයට පත් කරලා තියෙනවා. ඒවා ශ්‍රී ලංකාවේ පුස්තකාල වලින් ඒ පිළිබඳව උනන්දුවක් දක්වන අයට කියවන්න පුළුවන්. ඒකේ පළවෙනි වෙළුම මගින් අනුරාධපුර නගරයේ කැණීම් පිළිබඳ සවිස්තරාත්මක තොරතුරු විස්තර කරලා තියෙනවා. වෙළුම් දෙක මගින් හමුවූ පුරාවස්තු පිළිබඳ දීර්ඝ විස්තරයක් සාකච්ඡා කරල තියෙනවා. ඉතින් ශ්‍රී ලංකාවේ පුරාවිද්‍යා පර්යේෂණවල මගේ ඉතිහාසය ආරම්භ වන්නේ ඒ ආකාරයට.

‍දැන් මේ පර්යේෂණ වලින් පසු ඔබ දැවැන්ත ව්‍යාපෘතියක් ශ්‍රී ලංකාවේ ක්‍රියාත්මක කළා නේද? ඒ පිළිබඳ විස්තර මොනවාද?

ඇත්තටම කැලණිය විශ්වවිද්‍යාල‍යත් සමඟ 2004 - 2010 කාල පරිච්ඡේදය තුළ මම සේවය කරන ඩැරම් විශ්වවිද්‍යාලයේ ප්‍රධානත්වයෙන් එංගලන්තයේ තවත් විශ්වවිද්‍යාල කිහිපයක් වන ස්ටර්ලින්, ලෙයිස්ටර් බ්‍රැඩ්ෆර්ඩ් යන එකතුවෙන් අනුරාධපුර තදාශ්‍රිත ප්‍රදේශය පරීක්ෂා කිරීමට අපි තීරණය කළා. මොකද මේ වනවිටත් අපි අනුරාධපුර නගරය පිළිබඳ පර්යේෂණ කර තිබුණු නිසා එහි වට පිටාව කුමන ආකාරයෙන් තිබුණා ද කියන කාරණය සොයා බලන්න අපි තීරණය කළා.

මොනවද මේ සම්බන්ධයෙන් ලැබුණු පුරාවිද්‍යාත්මක ප්‍රතිඵල?

අනුරාධපුර ප්‍රත්‍යන්ත කලාපය සාර්ව මට්ටමකින් නිරීක්ෂණය කොට එහි අන්තර් සම්බන්ධය අනුරාධපුර නගර‍ය සමඟ කෙසේ පැවතියා ද යන්න පිළිබඳ මෙතෙක් පුරාවිද්‍යා පර්යේෂණ මගින් සිදුවී තිබුණේ නෑ. ඒ අනුව අපිට හැකියාවක් ලැබුණා මෙම කලාපයේ සමීක්ෂණ මඟින් පුරාවිද්‍යා ස්ථාන 1000 කට ආසන්න ප්‍රමාණයක් වාර්තා කරන්න.


මහාචාර්ය රොබින් කනිංහැම් ලුම්බිණි කැනීම් අතරතුර
මේ සම්බන්ධයෙන් ඉදිරිපත් කරන්න පුළුවන් නව අදහස් තියෙනවද?

ප්‍රධාන වශයෙන් ම අපිට කියන්න පුළුවන්කම තියෙනව අනුරාධපුර නගරය සමඟ සංසන්දනාත්මකව බලන විට ප්‍රත්‍යන්ත කලාපයේ නගර නොතිබුණු බව. මේ ප්‍රදේශයේ ග්‍රාමීය සමාජ ආර්ථික වටපිටාවක් පැවතුනේ. ඒවායේ නිෂ්පාදන කටයුතු ශිල්ප ශ්‍රේණින්ගේ වැඩකටයුතු අනුරාධපුර නගරය සමඟ සම්බන්ධතා පැවති බව ‍මෙම පුරාවිද්‍යා පර්යේෂණ මඟින් තහවුරු වුණා. ඒ වගේ ම ශ්‍රී ලංකාවේ වාරි තාක්ෂණය සම්බන්ධයෙන් අපි කරපු කැණීම් කටයුතු කාලනිර්ණය කිරීම් අනුව වාරි පද්ධතියේ බිඳ වැටීම 11 වන සියවසේ සිදුවූ බව තහවුරු වුණා. මෙය එක්තරා දුරකට වංශ කතාවල සඳහන් තොරතුරු සනාථ කිරීමක් බව කිව හැකියි.

මේ සම්බන්ධයෙන් කියවිය හැකි වාර්තාවක් සකස්කර තිබෙනවාද?

මෙවර මම ලංකාවට ආවේ මෙම ප්‍රත්‍යන්ත කලාපය පිළිබඳ තොරතුරු සහිත වෙළුම දොරට වැඩීමේ උත්සවයට. ඒ සම්බන්ධ තොරතුරු සහිත වාර්තාව පුරාවිද්‍යා පශ්චාත් උපාධි ආයතනයේ පුස්තකාලයෙන් පරිශීලනය කරන්න පුළුවන්.

ලෝකවාසී බෞද්ධ ජනතාවට ඉතා වැදගත් ලුම්බිණිය සම්බන්ධයෙන් ඔබ සිදුකළ පර්යේෂණවල අලුත්ම තත්ත්වය කුමක්ද?

මෙහි පර්යේෂණ බොහෝ ප්‍රමාණයක් දැනට අපි අවසන් කරල තියෙනව. මෙම ස්ථානයේ අපි සොයාගත් පුරාවිද්‍යා තොරතුරු අනුව අශෝක යුගයට පෙර කාලයේ පැවති කණු වළවල් ආශ්‍රයෙන් සොයාගත් පස් නියදි හා අඟුරු නියදි කාල නිර්ණයට ලක් කිරීමෙන් එම ගොඩනැඟිල්ලේ පුරාණතම අවධිය ක්‍රි.පූ. 600 ලෙස නිගමනය කිරීමට අවස්ථාවක් ලැබුණා. එම කාලය බුදුරජාණන් වහන්සේගේ උත්පත්තිය සමඟ සමානත්වයක් දක්වනව. ඒ වගේ ම ඊට මතු පිටින් සොයාගෙන තිබෙන ගඩොල් ප්‍රාකාර බැමි ඇසුරෙන් අපිට පෙනෙන විදිහට සියවස් ගණනාවක් මේ වෘක්ෂයට ගෞරව කරමින් ආරක්ෂා කරමින් සම්ප්‍රදායක් ලෙස පවත්වාගෙන ගිය බව පෙනෙනව. ඒ අනුව මෙම ස්ථානය මායාදේවිය විසින් සිද්ධාර්ථ කුමාරොප්තිය සිදුවූ ස්ථානය ලෙස අපට නිගමනය කරන්න පුළුවන්. එම ස්ථානයේ පාෂාණීය ධාතු ලෙස තැන්පත් වී තිබූ පරාග අපි දැනට බ්‍රිතාන්‍යයේ විද්‍යාගාර පර්යේෂණවලට ලක් කරමින් සිටිනව. එම පර්යේෂණ ඇසුරෙන් එම වෘක්ෂය නිශ්චිත ලෙස ප්‍රකාශ කිරිමට හැකි වේ යැයි බලාපොරොත්තු වෙනවා.

ඊට අමතරව ‍ඔබ නේපාලයේ සිදුකරන පර්යේෂණ කටයුතු මොනවාද?

ඇත්තටම සිද්ධාර්ථ කුමා‍රෝප්තිය සම්බන්ධ ලුම්බිණිය පර්යේෂණ කළාට පසුව ඊට කිලෝමීටර් 25 කට ආසන්නයෙන් තිබෙන කපිලවස්තුනුවර පිළිබඳ අපේ අවධානය යොමු වුණා. මෙම ස්ථානය හා සිද්ධාර්ථ කුමාරයාගේ තරුණ ජීවිතය සම්බන්ධයෙන් බොහෝ මතිමතාන්තර ජනතාව අතර තියෙනව. ඉතින් එම කරුණු පුරාවිද්‍යාත්මක වශයෙන් තහවුරු කිරීමට අපි 2013 වර්ෂයේ සිට අවුරුදු 3 ක ව්‍යාප‍ෘතියක් නේපාල රජය සහ යුනෙස්කෝ සංවිධානය සමඟ ඒකාබද්ධව ආරම්භ කළා.

කපිලවස්තුපුර පර්යේෂණ කටයුතු සම්බන්ධයෙන් දැනට කියන්න පුළුවන් තොරතුරු තියෙනවද?

මෙම පර්යේෂණ සියල්ල නිමවීමෙන් පසු සිද්ධාර්ථ කුමාරයාගේ තරුණ කාලය ගෙවී ගිය ආකාරය පුරාවිද්‍යාත්මක ද්‍රව්‍යමය සංස්කෘතිය ඇසුරින් තහවුරු කිරීමට හැකි වේවි. ඇත්තටම කපිලවස්තුවල දැනට මතුපිටින් ක්‍රි.ව. 3 වන සියවසට අයත් කුෂාණ යුගය පිළිබිඹු කරන ගොඩනැඟිලිවලට බැතිමතුන් වන්දනාමාන කරනව. නමුත් සිද්ධාර්ථ කුමාර තරුණ ජීවිතයට සම්බන්ධ බොහෝ තොරතුරු ඊට පහතින් ඇති ස්ථරවල අන්තර්ගතවී ඇති බව විශ්වාස කරනව.

‍මේ කාරණය තවදුරටත් පැහැදිලි කරනව නම්?

අපි කපිලවස්තු නගරයේ ප්‍රාකාරය කැණීම් කළා. එහි ආදිතම ඉතිහාස තොරතුරු ක්‍රි.පූ. 600 ට යටත් වන බව ලැබී තිබෙන වළං කැබලි අනුව තහවුරු වුණා. නමුත් කාලනිර්ණය සහ ඉදිරි පර්යේෂණ මඟින් මේ පිළිබඳ සම්පූර්ණ කතාවක් කිව හැකියි‍.


සාකච්ඡා කළේ 
 මහාචාර්ය ප්‍රිශාන්ත ගුණවර්ධන
ඔබ සම්බන්ධ වී සිටින දකුණු ආසියාවේ වෙනත් පුරාවිද්‍යාත්මක කටයුතු මොනවාද?

මේ දිනවල මම බංගලාදේශයේ පුරාවිද්‍යාව සම්බන්ධයෙන් කැණීම් සහ මූලික කළමනාකරණ කටයුතු සම්බන්ධයෙන් මැදිහත් වී සිටිනව. ඉදිරි කාලයේදී විශාල ව්‍යාපෘතියක් පටන් ගන්න කල්පනා කරනව.

ශ්‍රී ලංකාවේ පුරාවිද්‍යා ක්ෂේත්‍රය සම්බන්ධයෙන් ඔබට හිතෙන්නේ මොකක්ද?

ශ්‍රී ලංකාවේ පුරාවිද්‍යා පර්යේෂණ පු‍රෝගාමීන් විසින් ඉතාමත් හොඳ තැනකට ගෙන ගොස් තිබෙනවා. විශේෂයෙන් මහාචාර්ය සේනක බණ්ඩාරනායක, ආචාර්ය රෝලන්ඩ් සිල්වා, මහාචාර්ය පී.එල්. ප්‍රේමතිලක හා ආචාර්ය ශිරාන් දැරණියගල වැනි අය ජාත්‍යන්තර මට්ටමින් ඇගයීමට ලක් කළ හැකි පර්යේෂණ ගණනාවක් සිදුකොට තිබෙනව. දැන් ඔවුන් විශ්‍රාම ගිහිං. නමුත් විශ්වවිද්‍යාල මට්ටමින් හා රාජ්‍ය මට්ටමින් පුරාවිද්‍යාව තවදුරටත් ඉදිරියට යා යුතුයි.

ඉදිරියේ දී ඔබ ශ්‍රී ලංකාවේ දී නිරතවීමට අපේක්ෂිත පර්යේෂණ කටයුතු මොනවද?

මගේ පුරාවිද්‍යා පර්යේෂණ කටයුතු සමස්ත දකුණු ආසියාව කෙරෙහිම යොමු වී තිබෙනව. නමුත් මම ශ්‍රී ලංකාවට ගොඩක් ආදරෙයි. විශේෂයෙන් මේ රටේ උරුමයේ ඉතිහාසය, මේ රටේ ජීවත්වන ජනතාව දක්වන ළෙන්ගතුකම නිසා ශ්‍රී ලංකාවට මම ආකර්ශනය වී තියෙනව. ඉතිං අනුරාධපුරයේ අපි කරපු වැඩ දැන් අවසන් වී තිබෙන නිසා ඉදිරි කාලයේදී තවත් දැවැන්ත පුරාවිද්‍යා මෙහෙයුමක් දැවැන්ත ප්‍රත්‍යන්ත කලාපයක් කේන්ද්‍ර කරගෙන ආරම්භ කිරීමට බලාපොරොත්තු වෙනව.